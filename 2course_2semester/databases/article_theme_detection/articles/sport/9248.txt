
	У Будинку футболу відбулася презентація національної команди ветеранів, яка збиратиме під своїми прапорами зірок футболу різних років.
	
	Домівка ФФУ давно не бачила такої кількості футбольних легенд. На урочистий захід завітали такі легендарні постаті радянського та українського футболу як Василь Рац, Олег Саленко, Іван Яремчук, Едуард Цихмейструк, Геннадій Зубов, Володимир Трошкін, Володимир Мунтян. Плеяду видатних спортсменів привітав президент Федерації футболу України Андрій Павелко, який зазначив, що окрім спортивно-змагальної складової цей проект нестиме важливу соціальну місію. Сьогодні стартує команда легенд, які прославляли наш футбол на вітчизняному та міжнародному рівнях. На наших зірках лежить відповідальна місія. Мова, звичайно ж, йде про підтримку наших героїв, які захищають країну в зоні проведення АТО. Ми плануємо організацію виїздів збірної ветеранів для підтримки наших воїнів. Це дуже важливо для підняття морального духу хлопців. До того ж, ця команда просуватиме спорт №1 в маси, а її гравці зможуть поділитися своєю майстерністю і знаннями як з молодим поколінням футболістів, так і з уболівальниками.
	
	Команда зірок отримала офіційний статус та врешті зайняла почесне місце в ієрархії українського футболу. Вирішальну роль у народженні нової збірної відіграли організаторські здібності Олега Собуцького, який багато працює над популяризацією футболу в Україні та активно допомагає у розбудові гри мільйонів. Під гучні оплески куратор збірної ветеранів вручив очільнику ФФУ коровай, після чого вони символічно обмінялися футболками. Також до музею ФФУ вирушила золота нагорода Європейських Ігор Майстрів 2015 року, яку команда ветеранів виборола ну минулорічних континентальних змаганнях у Ніцці.
	
	Вже найближчого літа ця команда зможе продемонструвати свою силу. Через місяць після закінчення Євро-2016 у Катарі відбудеться світова першість, куди українських зірок повезе колишній гравець та тренер київського Динамо, а нині  керманич збірної ветеранів Анатолій Демяненко. Вибір виконавців у тренера  чималий: вже зараз на олівці у Демяненка знаходяться близько 40 гравців, які завершили спортивну карєру, але продовжують на високому рівні грати у футбол. Конкуренція у цій збірній  шалена. Чи витримає її Андрій Шевченко? Тільки якщо буде у хорошій формі!, - віджартувався Демяненко, відповівши на питання журналістів відносно присутності у колективі новоспеченого тренера національної збірної.
	
	Залишається додати, що матчі ветеранської збірної проходитимуть у ті ж дні, коли гратиме національна команда. Тому українські вболівальники матимуть можливість отримати подвійну насолоду від футболу найвищого ґатунку.
	
	А вже сьогодні національна команда ветеранів відкриє лік футбольним протистоянням. На столичному стадіоні Локомотив відбудеться товариська гра новоствореної збірної майстрів із командою представників журналістів.
