
	 Якби не помилки в першому поєдинку, думаю, гра в Манчестері склалася би інакше. Звичайно, в повторному матчі бажано було перемогти, але загалом гра Динамо залишила приємні враження. Манчестер Сіті діяв по результату, прагматично. Можу сказати, господарі тактично грамотно вибудували гру, в обороні, незважаючи на заміни двох основних центральних захисників, діяли з запасом. Динамівці добре пресингували на чужій половині, однак не вдавалося довести свої атаки до логічного завершення. На мій погляд, у центрі поля не вистачало Сергія Рибалки, який став важливою фігурою в командних діях Динамо. Сподобалося, як зіграв Денис Гармаш. У попередніх матчах його не можна відзначити, явно не набрав свої оптимальні кондиції, але в Англії старався з усіх сил і був одним з найпомітніших на полі. Через ігрову практику він покращив свою форму  зараз починає нагадувати самого себе в найкращі часи. В тактичному плані Мігел Велозу непогано зіграв, але в технічному, коли треба було загострити гру, не дуже. Видно, що Сергій Сидорчук пропустив частину зборів. Думаю, його випустили, щоб підтримати психологічно, щоб потроху набирав належні кондиції.
	
	Після перерви Сергій Ребров вдався до деяких змін: на вістря атаки відрядив Андрія Ярмоленка. Чому? Це такий тактичний хід, завдяки якому тренер вирішив перегрупувати команду в атаці. Думаю, тренер розраховував на швидкість Ярмоленка, що тому вдасться скористатися моментом і втекти від опікунів. На жаль, захисники Манчестер Сіті не дали Ярмоленку та іншим динамівцям простору. Кілька прискорень зробив Дерліс Гонсалес, з виходом якого наставники намагалися посилити гру, але чогось особливого в його виконанні не побачив. Вважаю, він випадав із гри. Але якщо йому довірили місце на полі, значить, в нього вірять і напевно сподіваються, що в майбутньому він ще зможе принести користь колективу.
	
	З урахуванням того, що Лукаш Теодорчик не ввійшов у гру, Жуніор Мораєс травмований, чи не помилковим було віддати в оренду в Штуттгарт Артема Кравця? Річ у тім, що коли команда десь пробуксовує, одразу виникають схожі питання, але зараз немає сенсу говорити про Кравця  наразі він захищає кольори іншої команди, і Динамо може допомогти хіба що морально. Є тренерський штаб, селекційна служба  вони колегіально ухвалюють рішення, потрібен той чи інший виконавець чи ні. Можливо, сам Артем просив відпустити його в інший клуб, щоб показати себе напередодні чемпіонату Європи у Франції. Ми ж не знаємо, як було насправді. І мені як тренеру іноді неприємно слухати деяких спеціалістів, які стверджують, от навіщо було віддавати. Це вже в минулому, а треба дивитися вперед і думати, як посилити гру. А в цьому плані бачу перспективу у Динамо, якому треба віддати належне, що в нинішніх умовах, коли в чемпіонаті лише понижується конкуренція, коли країна переживає не кращі часи, команда вийшла з групи і взяла участь у плей-оф Ліги чемпіонів. Переконаний, це достойний результат для столичного колективу, якому є від чого відштовхуватися.
	
