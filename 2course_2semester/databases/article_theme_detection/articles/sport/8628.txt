
	В останній день зими, 29 лютого, національна жіноча збірна команда України вирушила до Албанії, де вже найближчої пятниці на стадіоні Ельбасан Арена зіграє відбірковий матч ЧЄ-2017 із жіночою збірною цієї країни. До столиці Албанії  Тірани - наші дівчата діставатимуться регулярним авіарейсом транзитом через Відень. 
	
	Футболістки та тренерський штаб національної команди успішно пройшли паспортний контроль аеропорту Бориспіль та з хорошим настроєм вилетіли до Албанії. До Тірани синьо-жовті повинні прибути приблизно о 14:30 за місцевим часом. Згодом українська делегація перебазується у місто Ельбасан, яке розташоване у 55 км від столиці. Там же ввечері і відбудеться перше тренування.
	
	Нагадаємо, що головний тренер української збірної Володимир Рева викликав на кваліфікаційні матчі ЧЄ-2017 проти Албанії та Греції 22 гравці.
	
	Шестеро гравців, які представляють іноземні клуби - Дарія Апанащенко, Ія Андрущак, Ірина Зварич, Ольга Басанська, Людмила Пекур та Ольга Бойченко - приєднаються до колективу вже у Тірані.
	
