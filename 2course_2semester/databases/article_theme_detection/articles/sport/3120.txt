
	Півзахисник юнацької збірної команди України і кращий бомбардир синьо-жовтих у кваліфікації Євро-2016 Сергій Булеца розповів про шлях команди на континентальну першість в Азербайджані та її перспективи у майбутніх протистояннях із найсильнішими колективами Старого Світу.
	
	- У шести матчах Ви забили три голи і віддали дві передачі. Напевно, були щасливі подвійно?
	- Не те слово! В Англії після матчу з Туреччиною (3:0), коли ми достроково завоювали путівку до фінального турніру, а мені вдався дубль, навіть не зміг стримати сліз. На мою думку, тільки наш тренер стримував в собі емоції - він хотів, щоб і матч проти господарів в завершальному турі ми відіграли на повну силу.
	
	- Його очікування виправдалися?
	- Зіграла команда нормально - на результат. Програючи, здобула нічию (1:1) і фінішувала першою в групі. Хоча було дуже важко. Зізнаюся, в такому коловороті я побував вперше. У збірної Англії, яка також пробилася до фінальної стадії, всі гравці неймовірно швидкі і технічні. Це просто інший рівень футболу. Можна сказати, ми відкрили для себе Америку, настільки корисною була гра проти них.
	
	- Вражає і результат збірної України - чотири перемоги в шести матчах відбору, причому три - з великим рахунком...
	- Я не применшую значення цього успіху, а лише кажу про те, що нам з хлопцями є куди зростати. Не тільки збірникам. Щоб на рівних конкурувати з кращими командами Європи і світу, ми повинні додавати у грі з мячем, у швидкості мислення на полі. Поки наші козирі - фізична підготовка і бойовий дух. Ми не пасуємо ні перед ким, але в індивідуальному плані відставання є - акцент на атлетизм в українській Дитячо-юнацькій футбольній лізі позначається.
	
	- Олександр Петраков озвучив завдання на чемпіонат Європи і хоче повернутися додому з медалями...
	- Не сумніваюся, що і в Азербайджані ми в кожному матчі будемо боротися тільки за перемогу. Різними засобами, але грати будемо на результат. З фаворитами, наприклад, з Німеччиною - на контратаках, від оборони, а з кимось ще - самі будемо атакувати. Наш тренер вміє передавати команді свої емоції, він завжди заряджений на боротьбу, та й від нас вимагає постійної концентрації і агресії.
	
	Наприклад, на першому етапі кваліфікації ми не відразу включилися на повну і тому задовольнилися нічиєю з Молдовою (1:1) і скромною перемогою над Естонією (2:0). Але в останньому турі, досконально розібравши збірну Боснії та Герцеговини, розгромили її (3:0), хоча насправді це зовсім непроста команда. З нею, до речі, жереб нас звів і в фінальному турнірі.
	
	- Кого можете назвати лідером збірної України? І яка роль відведена в структурі командної гри саме Вам?
	- Тренер бачить мене в середній лінії або під нападником. Моє завдання - звязувати атаки. Ось я і намагаюся, завжди прошу мяч, в будь-який момент готовий віддати пас. З ким із хлопців ми найкраще розуміємо один одного? Мені здається, з Юрієм Козиренком. Тренуючись і граючи разом в клубі, вже можемо передбачати рішення один одного.
	
	Що стосується ключових гравців... В основному складі Волині в Премєр-лізі дебютував Ярослав Дєда - мобільний і технічний форвард, в чомусь схожий за стилем з Джеймі Варді. Два голи в кваліфікації забив і Олексій Кащук. Наш мур? Це, перш за все, Валерій Бондар і Денис Попов, але за надійність оборони відповідають і інші польові гравці. Як нас вчать: дружні і єдині - значить, непереможні.
	
