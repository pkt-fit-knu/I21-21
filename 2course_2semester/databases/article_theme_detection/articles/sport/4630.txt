
	Перед поїздкою на гру 21-го туру з донецьким Олімпіком страж полтавських воріт Станіслав Богуш у гарному настрої розповів, як себе почуває зараз і який результат влаштує ворсклян у найближчому матчі, який пройде в Києві на полі НТК ім. Баннікова.
	
	Вже набираю форму. Запалення коліна, слава Богу, минулося. Звичайно, ще не можу сказати, що готовий прямо на все сто, але відчуваю себе добре. Скажу вам, що й поля стають зеленішими, воротарям комфортніше працювати в штрафному майданчику. Я не відкрию вам жодної таємниці, коли скажу, що завжди легше грати на полях високої якості. Ясна річ, що умови, як кажуть, для усіх однакові, але, чим гірше умови, тим легше руйнувати, ніж створювати. Думки у нас завжди одні й ті ж - виходити й досягати максимуму. Однозначно будемо намагатися перемогти Олімпік у Києві, - підсумував воротар Ворскли.
