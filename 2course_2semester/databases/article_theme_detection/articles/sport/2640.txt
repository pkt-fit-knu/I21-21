
	Наставник команди-відкриття цього сезону УПЛ Олександрії Володимир Шаран розповів про піст, своє ставлення до Селезньова і Росії, задачі його команди і любов до захисту.
	
	Цьогоріч Олександрія заявила про себе, як команда, яка вміє грати у футбол (забиває в середньому 1,17 голу за матч, така ж результативність у Ворскли), не боїться грандів (щоправда, це більше стосується кубку України) та яку люблять місцеві вболівальники (третина домашніх матчів минула практично з аншлагом). Експерти стверджують - це, впершу чергу, заслуга головного тренера Володимира Шарана.
	
	- Вже заспокоїлись після останньої поразки від Дніпра (0:4)?
	- У нас перед цим матчем була пошесть травм, довелось експериментувати і випускати футболістів взагалі на незвичних для них позиціях. І, навіть, не зважаючи на вилучення голкіпера, і на переповнений лазарет, ми трималися гідно. Провалили лише кінцівку поєдинку, але ці голи пропускав польовий гравець, тому що тут оцінювати.
	
	- Гол Піко у ваші ворота - справжній шедевр?
	- Там жоден з голкіперів світу не врятував би.
	
	- Що зараз в пріоритеті: чемпіонат чи кубок України?
	- Перед нами поставили завдання - 6 місце посісти. І це вже по ходу сезону, коли зняли очки з Волині, дискваліфікували з єврокубків Дніпро. Проте все складається так, що до матчу-відповіді півфіналу кубка України ми можемо вирішити завдання в чемпіонаті, то ж можна буде перемкнутися лише на боротьбу за трофей. Але це вже як буде.
	
	- А, кладучи руку на серце, Олександрія готова грати в Лізі Європи?
	- Ситуація так склалася, що є шанс і гріх ним не скористатися. Звісно, треба буде підсилитись. Але, зрозумійте, купувати гравців ми точно не будемо, шукаємо на українському ринку тих, хто буде вільний і хто підходить нам грою. Думаю буде максимум 1-2 гравці нових.
	
	- Як для команди, яка лише повернулась в Премєр-лігу, у вас хороша різниця забитих та пропущених голів (27-29 - авт.)
	- Я все ж хотів, щоб вона була або ж рівною, або ж в плюсах. Але в нас було два провальних матчі: 0:3 з Динамо в Києві та останній поєдинок з Дніпром. Якби не вони, то ця статистика якраз добре б підтверджувала нашу філософію футболу - впершу чергу на нуль в захисті.
	
	- А Вам, як нападнику в минулому, не хочеться більш видовищної гри?
	- Ми граємо тою моделлю, на яку в нас зібрані гравці. Хоча зараз у весняній частині чемпіонату ми в чотирьох з семи матчів забивали по два голи в поєдинку. Це добрий для нас показник.
	
	- Зовсім недавно згадували, що це десь невдалий період в Карпатах (кілька місяців в 2012 році - авт.) зробив вас сильнішим...
	- Я все сказав, додати нема чого...
	
	- Вам не приємно згадувати?
	- Чому? Мені приємно згадувати Карпати. А те що сталось, воно б і так трапилось якщо не того матчу, то через поєдинок-два.
	
	- Не було довіри почесного президента Петра Димінського?
	- Мені з пропозицією роботи зателефонував генеральний директор Ігор Дедишин. Але з президентом ми часто розмовляли, практично, кожен день на зборах.... Часу не дали. Я б навів там порядок!
	
	- Зараз до більш приємного, в Україні зараз останній тиждень посту перед Великоднем. Ви дотримуєтесь цієї релігійної традиції?
	- Я вірю в Бога і знаю, що утримуватись від їжі це важливо але водночас робота тренера забирає стільки сил, що якби постив то повністю загубив би здоровя. Й так зараз засинаю лише під ранок, тиски високий, тому треба повноцінно харчуватись. А щодо футболістів? Знаєте, я так одразу і не пригадаю футболістів, які б постили. У нас в команді Михайло Козак дотримується посту. В пятницю і середу утримується від мясної їжі.
	
	- Попереду міжсезоння, трансфери, що б порадили гравцям, які їдуть на Росію працевлаштовуватись?
	- Це справа кожного. Футболіст повинен кожну пропозицію цінувати. Я й сам, якби отримав пропозицію з інших країн і це дозволило б мою сімю якісно забезпечувати, то я б погодився. Але зрозуміло, я б на Росію не поїхав. Будь-куди, але не туди. А футболісти хай обирають для себе кожен сам.
	
	- А втрата цих футболістів, які вже виступають на Росії може позначитись на гру збірної України на Євро-2016?
	- Давайте конкретно: Девіча Фоменко ніколи не випустить в старті, Пилявський добротний гравець, але центральних захисників в нас достатньо і значно вищого рівня. Зінченко ще надто молодий, а Селезньова в грі я не бачив, але здається в його команди справи не надто добре йдуть. Тому я вважаю, навіть, якщо ці гравці не поїдуть у Францію - це не буде проблемою для збірної.
	
	- До Вас вже прийшло розуміння, що це фактично найуспішніший сезон для Олександрії в історії клубу?
	- Після перемоги над Динамо про нас зовсім інакше почали відгукуватись в місті. Зупиняють на вулицях, розмовляють. Зараз ми намагаємось достукатись до гравців аби ця слава не запаморочила їм голови. А взагалі в цьому успіху одна з ключових ролей - президента. Ми в час коли у всіх проблеми стабільно отримуємо зарплату, і, навіть, преміальні. Багато в Україні зараз таких команд? Але це лише стимулює працювати більше.
	
