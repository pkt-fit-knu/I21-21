
	Враженнями від першого домашнього матчу у 2016 році поділився старший тренер молодіжної команди зелено-білих левів Андрій Тлумак.
	
	У попередній грі ми в Одесі обіграли Чорноморець. Подякувавши хлопцям за ту гру, я їм сказав, що вони молодці, але справжнім іспитом для нас буде гра з Динамо. Одразу скажу, що ми налаштовувалися тільки на перемогу. Звісно, при цьому хотіли й показати змістовний та цікавий футбол. І я скажу, що грою своєї команди я в цілому задоволений. Думаю, ми виконали установку десь приблизно на 70 відсотків.
	
	Сьогодні проти нас фактично грав один з варіантів молодіжної збірної України, підсилений до того ж футболістами національної команди. І я радий, що проти цієї команди ми зіграли на такому хорошому рівні. Гра показала, що ми нічим не слабші за Динамо. І справа не лише в результаті  ним то якраз ні тренери, ні самі хлопці не залишилися задоволеними. Ще раз наголошу, в професійному футболі необхідно на кожен матч ставити завдання вигравати  в тому числі й на товариські, не кажучи вже про поєдинки чемпіонату.
	
	Ми сьогодні показали, що вміємо атакувати. Два голи у ворота Динамо, причому обидва забиті після красивих багатоходових комбінацій, це вже гарний показник. Але окрім них, ми ще створили низку гольових моментів і могли забити ще. Так що потенціал у цієї команди чималий. Скажу більше, я вважаю, що саме нинішня наша молодіжна команда має стати завтрашнім днем основного складу Карпат. Звісно, роботи ще непочатий край, але видно, що чималий потенціал для прогресу, для росту у футбольному плані є в кожного з гравців.
	
	Єдине, в чому я можу дорікнути своїм хлопцям по сьогоднішній грі, так це за втрату концентрації наприкінці першого тайму. Саме це й спричинило до першого голу у наші ворота. Але тішить, що хлопці у грі з таким сильним суперником довели, що вони не тільки мають характер, а й наочно продемонстрували свій серйозний потенціал,  підсумував Андрій Богданович.
	
