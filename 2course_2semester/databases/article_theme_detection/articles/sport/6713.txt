
	Визначилася бригада арбітрів, яка працюватиме під час товариського матчу між національними збірними командами України та Кіпру, який відбудеться 24 березня на стадіоні Чорноморець в Одесі.
	
	Арбітром матчу призначено 34-річного рефері з Ізраїлю Ореля Грінфілда. Асистентами арбітра у цій зустрічі будуть Двір Шимон та Махмуд Маханья. Резервний арбітр  Олександр Дердо (Україна).
	
	Орель Грінфілд народився 21 серпня 1981 року. З 2012 року він є арбітром ФІФА. Протягом останніх сезонів Грінфілд отримував призначення на матчі Ліги Європи УЄФА, а також поєдинки юнацьких та молодіжних континентальних змагань.
	
	Із національною командою України ізраїльтянин востаннє зустрічався під час останнього єврокваліфаю. Він працював додатковим асистентом арбітра на матчі між збірними України та Білорусі, який відбувся 5 вересня 2015 року на Арені Львів у Львові.
