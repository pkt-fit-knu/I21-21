
	Традиційне засідання Ради Ліг напередодні старту другої частини чемпіонату вийшло більше робочим, поточним. Серед шести пунктів, винесених у Порядок денний, були й стратегічні, й більш злободенні, поточні. Напередодні першого весняного туру зібрання клубів пройшло у режимі дискусії і тривало протягом двох годин.
	
	Ми раді, що від наших клубів не прозвучало якихось особливо проблемних питань, переважно, вони міцно стоять на ногах і розраховують на свої сили,  відзначив на брифінгу після заходу президент ПФЛ Сергій Макаров.  Єдиним винятком є тернопільська Нива, подальші виступи якої стоять під питанням.
	
	Хоча питання тернопільського клубу було винесене окремим пунктом, представників Ниви на засіданні не було. На наш запит вони дали неконкретну відповідь, переадресувавши усі питання власникам клубу з кіпрської компанії. Офіційно клуб не заявляв ні про участь, ні про неучасть у весняній частині сезону  маю на увазі ті документи, які нам потрібні з бюрократичної точки зору,  відзначив Сергій Дмитрович.
	
	Однак уже після засідання Ради ліг до ПФЛ надійшов офіційний лист від тернополян із заявою про неможливість проведення першого матчу весняної частини змагань. Таким чином, згідно із Дисциплінарними правилами ФФУ команду буде знято зі змагань через другу неявку на матчі чемпіонату України сезону 2015/16. Зважаючи на те, що Нива зіграла більш як половину календарних матчів, суперникам команди Бадла в усіх поєдинках весняної частини сезону буде зараховано технічну перемогу.
	
