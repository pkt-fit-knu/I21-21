
	У столиці України зіграно перший матч півфінальної серії національного чемпіонату. До звітного поєдинку між командами тримався паритет в особистих матчах цього сезону  3:3.
	
	У господарів після дискваліфікації та травми пальця повернувся Андрій Татаренко. Натомість не знайшлося місця у складі для Дениса Хоніна. У гостей Віталій Андрейків вийшов на незвичній для себе позиції центрального нападаючого в четвертій ланці. Разом із Віталієм до цієї ланки потрапив і Артур Лисак, якого у стартовому складі замінив Антон Бойков. Виникали запитання й щодо воротарської позиції Дженералз. Але тренери столичного колективу вирішили нічого не вигадувати й довірили місце в старті Вадиму Селіверстову, який непогано проявив себе в останніх матчах регулярного чемпіонату.
	
	Одним із основних факторів успіху в цій серії називалася гра у нерівних складах. Стартовий період продемонстрував небезпідставність таких прогнозів. Перше ж вилучення у складі гостей принесло генералам дивіденди: атаку ударної ланки господарів точним кидком завершив Артем Гніденко.
	
	Що ж до інших знакових моментів у стартовому періоді, то прекрасні шанси відзначитись втратили Олександр Караульщук та Георгій Кіча. У гостей же в стартовому ігровому відрізку не булого жодного серйозного моменту для взяття воріт Селіверстова.
	
	Другий період гості після отриманого у роздягальні прочухана розпочали значно активніше. Вилучення Ігоря Дворника та Юрія Шпака дали гостям хорошу нагоду відігратися. Проте ситуація обернулася з точністю до навпаки. Гравці Кременчука не лише не реалізували подвійну чисельну перевагу, а й самі двічі порушили правила. Втім кияни також скористатися своїм шансом не змог.
	
	Тим не менше наступне взяття воріт відбулося за нерівних складів. Антон Бойков потужним пострілом від борту прошив Вадима Селіверстова. Щойно гра відновилася, як господарі знову порушили правила, і знову були за це покарані. Цього разу вирішальну роль зіграла індивідуальна майстерність Івана Підгурського. Шоковані таким поворотом подій кияни так і не змогли перевести гру на половину майданчику суперника.
	
	Із серії вилучень розпочалася і заключна 20-хвилинка. І знову гості отримали більше зиску з цього. Володимир Романенко вистрелив від синьої лінії, а Дмитро Чернишенко вдало підставив ключку перед воротами Селіверстова. А ще через пять хвилин показова контратака гостей завершилась точним кидком Владислава Лугового в дальній кут воріт.
	
	Тренерський штаб генералів відразу відреагував на це заміною голкіпера. Втім вихід Едуарда Захарченка глобальних змін у гру не приніс. Гості грамотно довели матч до перемоги, мінімізувавши кількість небезпечних моментів біля своїх воріт.
	
	Дженералз  ХК Кременчук  1:4 (1:0; 0:2; 0:2)
	
	15 березня 2016 року, 19:00. Палац спорту
	
	Судді: М. Урда, О. Глуховський, А. Корепанов, А. Перетятько
	
	Дженералз: Селіверстов (00:00  47:25), Е. Захарченко (47:25  59:11 та 59:56  60:00). Толкунов  Афанасьєв, Шпак  Побєдоносцев, Мельников  Боєвих, Татаренко  Скрипець. Кіча  Гніденко  Караульщук, І. Савченко  Шаманський  Слюсар, Безуглий  Вал. Алексюк  Тимченко, Коляда  Секірко  І. Дворник.
	
	Кременчук: Шевчук. В. Романенко  Ден. Ісаєнко, Дегтярьов  Сірченко, Варивода  Жовнір, Акимов  Васильєв. Коренчук  Карпенко  Бойков, Підгурський  Чернишенко  Янішевський, Луговий  Т. Гриценко  Петранговський, Мікулко  Андрейків  Лисак.
	
	Голи: 1:0. Гніденко (Афанасьєв, Караульщук, 5:52  більш.), 1:1. Бойков (Підгурський, Чернишенко, 30:50  більш.), 1:2. Підгурський (Чернишенко, Сірченко, 35:23  більш.), 1:3. Чернишенко (В. Романенко, Підгурський, 42:30  5х3), 1:4. Луговий (В. Романенко, Лисак, 47:25)
	
	Штраф: 22  16
	
	Рахунок серії: 0:1
