
	 Шальке  доволі небезпечний суперник, який нині посідає пяту сходинку в бундеслізі,  відзначив Валерій Яремченко.  Але, на мій погляд, Шахтарю цілком до снаги пройти німців, попри те, що команду залишив один із ключових виконавців Алекс Тейшейра. Це велика втрата для гірників. Проте є чимала кількість футболістів, які можуть гідно замінити бразильця. Проблема в тому, що Шальке має практику в чемпіонаті Німеччини, а підопічні Мірчі Луческу проводили лише контрольні матчі, нехай їх і було традиційно багато. Непросто буде й психологічно, бо Шахтар гратиме не на рідному стадіоні. Хоча це вже не новина, до цього колектив має бути готовий, а відсутність практики на офіційному рівні може компенсувати те, що донеччани з року в рік виступають на міжнародній арені, й до подібного їм не звикати.
	
	 Як думаєте, Віктор Коваленко здатний замінити Тейшейру?
	 Коваленко  талановитий футболіст. Він може не зіпсувати, навіть підіграти, вдало вийти на заміну, але ту роль, яку виконував Тейшейра, йому не відіграти. Бразилець почувався на полі вільно, розкуто. Віктору ще бракує досвіду. Молодим притаманне хвилювання, а потрібна впевненість, яка дозволяє футболістові працювати з меншою кількістю помилок. Але, звичайно, все вирішувати головному тренеру. Думаю, Луческу робитиме ставку на досвідчених виконавців. У румунського фахівця великий набір футболістів, є з кого вибирати. На мою думку, у Шахтаря запасу гравців високого рівня більше, ніж у Динамо.
	
	 У сезоні-2004/05 гірники вибили Шальке з 1/16 фіналу Кубка УЄФА. Чим примітні були ті двобої?
	 Добре памятаю, як підопічні Мірчі Луческу тоді протистояли німцям. У напруженому матчі в Донецьку була зафіксована нічия  1:1, а в гостях Шахтар переміг завдяки голу Джуліуса Агахови. Проте порівняно із сезоном-2004/05, у донеччан зараз сильніший склад. У Шахтаря хороші шанси, але не скажу, що це прохідний суперник.
	
	Шальке  не єдина німецька команда, з якою зустрічалися донеччани. І кожна гра засвідчувала, що представники Німеччини відрізняються неабияким характером, діють до останніх секунд. Це не можна не враховувати. І цього разу Шахтарю точно не буде легко. Німці так просто не здаються, в них своя філософія, дисципліна, відповідальність, яка закладена на генетичному рівні. Аби здолати суперника, потрібна майстерність. У Шахтаря із цим немає проблем. Лише готовність команди викликає запитання. Треба докласти великих зусиль, показати позамежну мотивацію, щоби пройти в наступний раунд.
	
	 Побутували розмови, що Шахтар може повернутися на Донбас Арену вже цього року. Ви, як мешканець Донецька, як оцінюєте такі перспективи?
	 Це можливо, якщо Шахтар виступатиме в чемпіонаті так званої ДНР. В іншому випадку це нереально. Рідний стадіон Шахтаря вже два роки порожній, там газон у непридатному стані. Та й багато інших моментів, які виключають таку можливість. Про єврокубки можна буде відразу забути. Жодна команда, яка бере участь у Лізі чемпіонів або Лізі Європи, сюди не поїде. Команда Шальке ні за яких гарантій не виступала би на Донбас Арені. Німці з телебачення та інших джерел інформації знають чи не більше за нас. І не якісь вигадки, а ситуацію, яка є насправді. Можливо, якщо Шахтар буде проводити матчі ближче до Донецька, але не на окупованій території, тоді це питання ще можна якось вирішити. Просто завітати до Донецька доволі проблематично, то закривають, то відкривають пропускні пункти, які постійно обстрілюються. А повернення на Донбас Арену цього року  це відверті дурниці. На найближчі кілька років про це, на мій погляд, можна забути. Я та інші фахівці й вболівальники, які скучили за футболом у Донецьку, не маємо таких ілюзій.
	
