
	Німецька вихованість, стриманість і точність? Можливо, але не у матчевий день, не у футбольних фанатів, і тим більше не у супортерів Шальке 04. Понад 1500 німців приїхали до Львова підтримати свою команду в 1/16 фіналу Ліги Європи  вже ввечері донецький Шахтар спробує вибороти у Шальке перевагу, щоб вийти у наступний раунд змагань.
	
	Німецьких вболівальників не злякала ні можлива холодна дощова погода, ні незнайоме місто, ні навіть те, що десь на сході України триває війна. Німці приїхали до Львова розважитись і отримати якнайбільше задоволення від гри, від міста, від спільної поїздки. А те, що Львів виявився розвиненим туристичним містом із комічними для німецького гаманця цінами, - величезний і приємний бонус, з яким на кілька годин можна і забути про футбол.
	
	Ще з обіду четверга паби і кнайпи у центрі Львова почали заповнювати галасливі німецькомовні чоловіки із біло-синьою символікою. У традиційно несезонний для туристів лютий фанати Шальке не мали проблем, аби знайти місце. Тому вболівальники німецьких гірників окупували львівські заклади цілими поверхами, перетворюючи місцеві паби на фан-клуби Шальке.
	
	
	
	20 грн за пиво  не гроші для німецьких гостів, тому офіціанти не втомлюються приносити нові і нові порції для футбольних компаній. А знаменитий театр пива Правда, що розташований на площі Ринок, на день матчу перетворився на штаб-квартиру фанатів Шальке. Німці засіли великими компаніями, а офіціанти жартують, що пісні фанатів з першого поверху підхоплюють аж на третьому і навпаки.
	
	
	
	В одній із таких компаній  26-річний Томас, який приїхав із Франконії, що на півночі Баварії. Хлопець обожнює Шальке, а про найвідомішу у світі баварську команду навіть не хоче чути.
	
	- Не люблю ні Баварії, ні Гвардіоли, ні усіх їхніх зірок. Мені подобається Шальке, бо у нас молода команда, яка прагне нових перемог. Тим більше у нас грає один із головних молодих талантів Німеччини  20-річний Лерой Сане. Бачили, який гол він забив мадридському Реалу?, - коментує Томас.
	
	
	
	Хлопець разом із компанією друзів приїхав автобусом із Франконії. Впевнений, що сьогодні Шальке здолає Шахтар щонайменше з рахунком 1:2.
	
	
	
	Вже на вулицях Львова можна побачити багато галасливих компаній із символікою гельзенкірхенців. В одній із таких компаній знайомлюсь із дівчиною Ніною.
	
	- Я вболіваю за Шальке впродовж останніх 7 років і за цей час намагалась не пропускати жодної домашньої та виїзної гри своєї команди. Дуже хочу, аби Шальке сьогодні переміг, але я щось не дуже впевнена у їхній грі. У нас хороша атакувальна лінія, однак маємо проблеми у захисті та центрі поля, - зазначила дівчина.
	
	Її друзі не представляють жодні ультра-формування  прості вболівальники, які між собою дружать і їздять на матчі. Хлопці вже встигли скуштувати місцевого пива, тому не стримують емоцій.
	
	
	
	
	- Ненавидимо дортмундську Боруссію. Як бачимо  вбиваємо, - жартує один із вболівальників. Дортмунд дуже близько розташований до Гельзенкірхена, тому така велика неприязнь, пояснює Ніна.
	
	- Перед поїздкою Львів бачили лише на фотографіях в Інтернеті, а в українському футболі знаємо три команди  Шахтар, Динамо і Металіст. Хто сьогодні переможе? Переможе алкоголь, - сміється один із вболівальників.  Недарма нас називають шалькоголіками.
	
	Біля фонтану на площі Ринок зібралися чоловіки майже пенсійного віку у символіці Шальке. Однак цифри у паспорті не заважають їм про щось гаряче дискутувати.
	
	- Шальке мусить виграти, бо це наша команда. А ще у нас працює хороший тренер Андре Брайтенрайтер, який вміє налагоджувати контакт із футболістами. Ми вже думаємо про квитки на фінал Ліги Європи у Базелі, - говорить один із них.
	
	На зауваження, а чи не рано, чоловіки лише усміхаються. Натомість нагадування про те, що із 21-го матчу у поточному сезоні Бундесліги Шальке переміг тільки у 10-ти, робить їхні обличчя дещо серйознішими:
	
	- Нічого страшного. Команда має право на помилку, а щоб наші футболісти краще виступали  приїхали ми. От побачите ввечері, хто такі фанати Шальке.
	
	Серед усіх опитаних німецьких вболівальників лише одиниці ставили на нічию. Решта  гаряче переконані у своїй перемозі. Німці багато згадують про молодого і перспективного Лероя Сане і про досвідченого голландця Яна-Клааса Хунтелара. Також багато авансів отримав голкіпер німецьких гірників Ральф Фарманн.
	
	
	
	У ФК Шальке 04 таке ж пролетарське походження, як у донецького Шахтаря, і клуби мають однакові прізвиська  гірники. Однак для багатьох німців це стає відкриттям.
	
	- Я знаю, Шахтар - це успішна команда, у якої є багато грошей і багато дорогих гравців. Ще знаю, що цей клуб багато років виступає у Лізі чемпіонів. А от когось із гравців назвати не можу, бо за самими клубом майже не стежу, - зізнається 50-річний Ганс.
	
	Добродушні і дещо захмелілі німці не перестають хвалити Львів, який для них став цілковитою несподіванкою  майже усі приїхали сюди вперше. Фани Шальке у захваті від привітних людей, від місцевих пабів, а особливо від цін. Тому деякі з них не повернуться додому разом із командою і залишаться у Львові аж до вихідних.
	
	Галина ЧОП
