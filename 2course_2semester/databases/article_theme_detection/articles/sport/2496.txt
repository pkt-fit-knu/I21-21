
	27-го квітня у Будинку футболу відбулося чергове засідання Комітету з атестації футбольних клубів ФФУ.
	
	Головним питанням порядку денного засідання було підбиття підсумків атестації футбольних клубів першої та другої ліг ПФЛ України.
	
	Обговоривши інформацію щодо стану справ у клубах першої та другої ліг, а також проаналізувавши рівень життєдіяльності клубів за пятьма критеріями: правовим, спортивним, інфраструктурним, фінансовий та кадрово-адміністративним, члени Комітету відзначили, що він носить контрастний характер. Так, є низка клубів, які багато уваги приділяють своєму розвитку по всім аспектам. Наприклад, у першій лізі це Зірка (Кіровоград), Черкаський Дніпро (Черкаси), Оболонь-Бровар (Київ), Гірник-спорт (Комсомольськ), Іллічівець (Маріуполь), Нафтовик-Охтирка (Охтирка), а також клуби другої ліги такі, як Скала (Моршин), Колос (Ковалівка), Арсенал-Київ (Київ) та Кремінь (Кременчук). Але разом з тим є клуби ПФЛ, що мають суттєві зауваження і не прагнуть їх усувати, а саме: Миколаїв (Миколаїв), Десна (Чернігів), Кристал (Херсон), Енергія (Нова Каховка), Арсенал-Київщина (Біла Церква), а також один з новачків другої ліги  Верес (Рівне), менеджмент якого не в змозі підготувати документи щодо фінансів та інфраструктури. 
	
	На засіданні був присутній президент Професіональної футбольної ліги України Сергій Макаров, який також висловив стурбованість станом справ у професіональних клубах ПФЛ та запевнив присутніх, що керівництво ліги докладе максимальних зусиль для вирішення проблемних питань у вищевказаних клубах.
	
	У підсумку Комітетом було прийнято рішення направити відповідні листи, з вимогою усунення вказаних недоліків у найкоротші терміни.
	
	Насамкінець присутніх було поінформовано, що наступне засідання Комітету з питань клубів ПФЛ відбудеться у першій половині травня.
	
