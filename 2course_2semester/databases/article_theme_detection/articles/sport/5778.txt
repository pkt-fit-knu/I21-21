
	Очільник ПФЛ напередодні поновлення змагань у першій та другій лігах розповів про готовність команд, не оминув проблемних питань і поділився очікуваннями від завершальної частини чемпіонату.
	
	Правосуддя покарало винних
	
	 Сергію Дмитровичу, цього тижня в Будинку футболу відбулося засідання Ради ліг, де розглядалася низка актуальних питань. Який наразі рівень готовності команд перед поновленням змагань?
	 Зустріч мала більше робочий характер. Важливо було поспілкуватися з представниками ФК та обговорити готовність колективів до весняної частини змагань. Приємно відзначити, що від клубів не почули нарікань на проблеми, із чого можна зробити висновок, що учасники міцно стоять на ногах і вже зачекалися поновлення чемпіонату.
	
	Єдиний клуб, участь якого залишається під запитанням,  Нива. На жаль, ми так і недочекалися представника тернополян. Натомість вони нам дали доволі розмиту відповідь щодо своєї подальшої участі в чемпіонаті, мовляв, усі питання потрібно адресувати власникам ФК  кіпрській компанії. У самому ж клубі допоки офіційного рішення  брати участь чи ні  не ухвалювали. Відповідно в нас наразі немає підстав говорити про зняття Ниви зі змагань. Усе, що залишається, чекати поновлення чемпіонату. У 19 турі на нас чекає тернопільське дербі. За підсумками проведення чи непроведення цього матчу ухвалюватимемо рішення. Якщо поєдинок не відбудеться, для команди це означатиме другий невихід. Далі вже цим питанням займатиметься КДК. Мінімальний процент надії, що Нива продовжить змагання, зберігається.
	
	 Відомо, що кілька клубів із втратами очок змушені будуть розпочинати змагання. Кого й за що було покарано?
	 Сьогодні (розмова відбулася у вівторок.  О.Т.) отримали листи від ФФУ, де повідомлялося, що вступили в силу рішення щодо матчів Нива  Тернопіль і по двом поєдинкам Миколаєва на предмет участі цих колективів у матчах із фіксованим рахунком. Хоча ця історія й давня, змінилися вже й керівники в деяких клубах, але правосуддя покарало винних. Їхні апеляції були відхилені. У підсумку, по три очки зняли з Ниви, Тернополя та Миколаєва. Сподіваємося, що цей випадок слугуватиме наглядним прикладом для решти учасників змагань.
	
	У продовження теми хотів би також звернути увагу на Закон, який вже вступив у дію, про боротьбу з такими матчами. На засіданні вкотре закликали клуби максимально долучатися до боротьби.
	
	Грі на контору  ні. Та чи запрацює закон?
	
	 А який, власне, принцип дії цього Закону?
	 Договірні матчі чи матчі з наперед фіксованим рахунком уводяться в законодавче поле. Якщо раніше подібні випадки не вважалися корупційними, то тепер правоохоронні органи отримали важелі й право контролювати це питання. Увесь процес розслідування відбувається під контролем правоохоронних органів за сприяння Федерацій футболу.
	
	 Закон ніби й вступив у силу, але вже маємо свіжий приклад: зустріч молодіжних команд Олімпік  Волинь  3:1, де на матч було зроблено ставок на 24 тис. фунтів. Це звісно було не так показово, як у осінній частині чемпіонату, але дивний сплеск у ставках на виграшні котирування увагу все ж привернув, адже в середньому на дублерів ставлять у 10 разів менше. Прецедент є, але поки чомусь не спостерігаємо якоїсь активізації правоохоронних органів у пошуках винних
	 Якщо правоохоронні органи допоки не виступили з офіційними заявами, це не означає, що вони не працюють. Якщо про це вже писали на інтернет-ресурсах, якщо про це напишете ви в газеті, це вже буде приводом для початку розслідування. Між іншим, цей процес справа не одного дня. Я, на жаль, не володію інформацією щодо саме цього матчу і чи ведеться розслідування, але вважаю, що вже є вагомий привід узятися за пошуки винних. Як швидко правоохоронні органи розслідуватимуть цю справу, знати також не можу.
	
	 Не відходячи далеко від теми, цікавить питання по Вересу, адже говорили, що тренера звільнили за роботу із суддями
	 Верес звільнив головного тренера, проте офіційно коментарів із цього приводу в клубі не давали. Є різні думки, та доказів у нас немає. Та якщо цей факт мав місце й клуб ухвалив рішення очиститися від цього, то такі рішення ми лише вітаємо. А без доказів, ми не маємо права висувати звинувачення.
	
	Про спонсорів на трансляції
	
	 Нелегка економічна ситуація позначається й на клубах. Як нині колективи та, власне, й ПФЛ виживають у такий скрутний час?
	 Ми довго перебували в замкнутому середовищі. Суть у чому: щоби залучити спонсора, йому потрібно показати якісний продукт, а щоби створити якісний продукт, потрібні спонсорські кошти. У підсумку, порадившись із клубами, дійшли згоди спільними зусиллями створити якісний продукт, який включав би й трансляції матчів. Дуже важливо, щоби ФК обєдналися в один пул. Нині це питання активно обговорюється і у премєр-лізі. Оскільки маючи два пули, всі переконалися на практиці: не можна сповна реалізувати свій потенціал.
	
	 Ви сказали про єдиний пул. А що, є противники такого обєднання?
	 Усі  за. Але водночас ми не хочемо клубам викручувати руки, вимагаючи віддати всі свої права, а потім ще й з них вимагати кошти на телетрансляції. Одна з головних умов передачі прав пулу полягає в тому, що клуби після цього принаймні не нестимуть затрат. Наразі ухвалили рішення взяти весняний період змагань на підготовку регламентної бази, відтак шукатимемо шляхи компенсації клубам за передачу своїх прав.
	
	 А не розглядали варіант, коли б принаймні охочі клуби оплачували ТВ-картинку, тож ми б уже цього сезону побачили прямі трансляції топ-матчів першої ліги?
	 Розглядали й такий варіант, адже розуміємо, які гарячі перипетії нас очікують під час боротьби за місця в турнірній таблиці. Деякі клуби через економічні причини відмовилися зразу, інші поки в роздумах. Але суть в тому, що це крайній варіант, адже не хочемо брати кошти з ФК.
	
	 Сергію Дмитровичу, а яка, власне, ціна трансляції одного матчу? І з якими каналами йдуть перемовини?
	 Ми пішли таким шляхом: якщо наразі не цікаві з якихось причин ТК Футбол, шукатимемо інші шляхи. Ми усвідомлюємо, що канал платний і наразі не зацікавлений у купівлі матчів першої ліги. Отож звернулися з пропозицією до Першого національного, де зустріли розуміння й знайшли підтримку. Першу лігу готові транслювати за умови нашого виробництва матчу, а канал, із свого боку, транслює сигнал. Виробництво матчу за стандартами Першого національного складає 35 тис. гривень. На цю цифру й орієнтуємося, використовуючи її в розрахунках і переговорах: як із виробниками картинки, так і зі спонсорами. Для порівняння: на телеканалі Футбол трансляція одного матчу складає майже 300 тис. гривень. Ми усвідомили, що потрібно вибудовувати інтерес до себе, відтак показати готовий продукт, який був би цікавий спонсорам.
	
	Претендентів на другу лігу поменшало
	
	 Нині в розпалі процедура атестації клубів-претендентів на другу лігу. Торік звучала цифра 14. Скільки на сьогодні реальних новачків?
	 Наразі з тієї кількості серед реальних претендентів поповнити другу лігу  68 колективів. Розраховуємо, що їм удасться пройти процедуру атестації. У першу чергу, хотілося би відзначити лідерів аматорського футболу Рух (Винники) та Балкани, які переросли цей рівень змагань. Окремо зазначу, що фокусуємося на тих областях, де нині немає професіонального футболу. Маємо таких чотири регіони  Житомирщина, Вінниччина, Івано-Франківщина та Хмельниччина. У Вінниці та Хмельницькому клуби наразі проходять процедуру атестації, тож сподіваємося, що в цих містах удасться відродити професіональний футбол з нового сезону. Житомир та Івано-Франківськ наразі лишаються без клубів під егідою ПФЛ, але ми постійно на звязку з місцевими федераціями. І якщо цього разу їм не вдасться подолати процедуру атестації, то вже наступного, підтягнувши інфраструктуру, зможуть поповнити другу лігу.
	
	Зрозумійте, ми не женемося за кількістю клубів. Для нас важливіша якість, аби ФК прийшов не на один рік.
	
	 Із потенційними новачками була можливість познайомитися поближче?
	 Наразі колективи поки виступатимуть у аматорському чемпіонаті, де й спостерігатимемо за ними. Після того, як отримають атестат, уже знайомитимемося з ними на місці.
	
	Пять команд готові до ПЛ
	
	 На засіданні Ради ліг розглядали питання організації та переведення змагань U-18 і U-20. Чи вдалося дійти згоди щодо подальшої долі цих турнірів?
	 Іще восени розглядалося питання щодо турнірів U-18 і U-20. На нас вийшла ДЮФЛ із пропозицією організувати турнір U-20, оскільки в юнацькому турнірні U-19 під егідою премєр-ліги участь можуть брати лише професійні клуби. Отож наразі узгоджуємо формат змагань. Та поки перебуваємо в замкнутому колі: клуби хочуть знати формат, а щоб був формат, нам потрібно знати принаймні кількість учасників. Нині готуємо попередній проект, після чого ознайомимо з ним дитячі школи.
	
	До речі, уже в процесі розгляду цього питання виникла ідея обговорити пропозицію з премєр-лігою. Можливо, нам зроблять крок назустріч і дозволять участь у турнірі U-19 і командам ДЮФЛ. Таким чином, і кількість учасників збільшиться, і стимул у команд боротися за перемогу буде, адже переможець отримає путівку в юнацьку Лігу чемпіонів. На тлі зменшення команд у турнірні U-19 наша пропозиція неабияк актуальна.
	
	 Наостанок, чи відомий наразі формат змагань? Який нас чекає обмін між лігами по завершенні сезону?
	 Наразі жодної нової інформації надати не можу. На засіданні клуби також цікавилися, чи є конкретика? Особливо  представники з верхньої частини турнірної таблиці, котрі претендують на підвищення в класі. ФК не можуть вибудувати свою стратегію. Та доведеться ще почекати. 31 березня спливає термін здачі останнього критерію процедури атестації  фінансового. Потім підбиття підсумків і засідання атестаційного комітету, де буде ухвалене рішення, кому видавати атестат, а кому  ні. У ФФУ нас запевнили, що послаблень до жодного з клубів не буде. Прогнозувати я не беруся, чого очікувати. Коли побачимо, скільки чинних клубів отримали атестат. Од цього й відштовхуватимемося. У нас є пять команд, які проходять атестацію на участь у премєр-лізі, й вони готові піти на підвищення. Коли буде конкретика в цьому питанні, тоді, відповідно, й знатимемо, яким буде обмін між першою та другої лігами. Уже зараз можна говорити, що з першої ліги вилітатиме два клуби. Єдине, що може змінитися, це плей-оф. Якщо завчасно побачимо, що нам із другої ліги в першу потрібно буде перевести не дві, а чотири команди, обійдемося без плей-оф, а претенденти підуть у перший дивізіон напряму.
	
	P. S. Коли верстався номер, до ПФЛ таки надійшов лист від Ниви із заявою про неможливість проведення матчу проти Тернополя. За другу неявку на матч, відповідно до Дисциплінарних правил ФФУ, команда буде знята зі змагань. Оскільки Нива зіграла більше половини поєдинків, суперникам тернополян у весняній частині сезону буде зараховано технічну перемогу.
	
