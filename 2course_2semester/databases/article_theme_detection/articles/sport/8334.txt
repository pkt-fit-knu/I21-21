
	Члени робочої групи, що займається відродженням професійного футболу у Вінниці, вже знайшли меценатів, які інвестуватимуть у ФК Нива-Вінниця. Крім того, вже набрано гравців, а тренуватиме вінницьких футболістів тренер національної жіночої збірної з футболу Володимир Рева.
	
	Професійний футбольний клуб Нива був створений у Вінниці ще в 1958 році. Проте понад чотири роки тому через відсутність фінансування він перестав існувати. Памятаючи кращі футбольні традиції міста Вінниці, члени новоствореної робочої групи з відродження професійного футболу взялися відродити футбольну команду. Вони наголошують, ідея існування вінницької професійної команди не померла завдяки вболівальникам.
	
	- В першу чергу хочу сказати велике дякую вболівальникам, весь цей час вони каталізували сили для відродження професійного футболу у Вінниці. Вони зверталися до Порошенка, до обласної влади... Саме вони ні хвилину не здавалися, - сказав голова робочої групи з відродження професійного футболу у Вінниці, голова Вінницької обласної федерації футболу Ігор Гатауллін.
	
	Також Ігор Федорович додав, що зараз відродження футболу підтримує керівництво міста та області, зокрема, в особі ще одного вболівальника - голови Вінницької облдержадміністрації Валерія Коровія.
	
	- Губернатор нас підтримав з вимогою: футбол без політики, - сказав І.Гатауллін.
	
	Начальник управління у справах сімї, молоді та спорту Вінницької облдержадміністрації Сергій Чернявський та голова комітету фізичної культури і спорту Вінницької міської ради Сергій Краєвський підтвердили, що і обласне, і міське керівництво готові підтримувати ідею відродження футболу на Вінниччині. 
	
	А радник заступника голови Вінницької ОДА з питань спорту Семен Ханук заявив, що спочатку не вірив у відродження футболу, а тепер вже думає, як зробити клуб якомога кращим.
	
	- Найголовніше - створити для гравців умови, щоб вони хотіли грати за вінницький клуб, - сказав С.Ханук.
	
	Голова громадської організації Фонд відродження вінницького професійного футболу Вадим Кудіяров каже, завжди вірив, що у Вінниці буде існувати професійна футбольна команда, тому разом із вболівальниками всіляко старався її відновити.
	
	- В нашому місті має існувати футбольний клуб, тому що футбольний клуб  це серце міста. Ще два роки тому зареєстрували організацію, яка називається Фонд відродження вінницького професійного футболу, склали коаліцію з вінницькими ультрасами, ми запатентували бренд Нива-Вінниця. Основною нашою тезою все ж був професійний футбол, ми хотіли створити професійну команду. На відродження клубу потрібно 5 мільйонів гривень. Ми пропагували ідею, що ми віддамо місце президента цього клубу людині, яка візьме на себе левову частку цих грошей, - пояснив В.Кудіяров.
	
	Відтак президентом ФК Нива-Вінниця став колишній президент ФК 15-та громада Василь Вовк. Він вже знайшов інвесторів, які готові вкласти половину суми у відродження вінницького професійного футболу. В.Вовк додав, що проект зі створення ФК Нива-Вінниця не зупиниться доти, доки не буде закінчений.
	
	- Проект немає жодного політичного забарвлення. Окрім того, ми не претендуємо на великі суми з міського чи обласного бюджету. Але ми впевнені, що допомога буде і попередні погодження вже є. Також ми сподіваємося на вінничан, які мають кошти, і на меценатів, які готові допомогти, але чекають, коли процес запуститься, щоб подивитися, чи він не зупиниться. Але смію вас запевнити, що ні я, ні мої колеги зупинятися не будемо, як би там не було. Ми доведемо справу до кінця, - наголосив В.Вовк.
	
	Один з членів робочої групи Роман Аксельрод додав, що для Вінниці дуже важливо відновити футбол, тим більше, що зараз є можливість залучити фінанси інвесторів.
	
	- Це ганьба, що в обласному центрі немає футбольного клубу. Крім того, що Вінниччина багата на футбольні традиції. Раніше були проблеми з фінансуванням, але за справу взявся Василь Васильович Вовк, ми створили робочу групу, а найголовніше долучилися інвестори, - сказав Р.Аксельрод.
	
	Голова ВОО ФСТ Колос, а свого часу президент ФК Нива Сергій Татусяк додав, що футбольний клуб  це те, що здатне підтримувати моральний дух вінничан у скрутні часи.
	
	- Якраз в цьому році виповнюється двадцять років, як футбольний клуб Нива брав участь у Єврокубку. Футбол  це посол миру, це - король спорту. Ніхто не заперечить, що це та структура, яка може серйозно підтримати моральний дух. Тому до успішного старту мають додатися успіхи на Чемпіонаті України і не тільки, - сказав С.Татусяк.
	
	Всі, як один, члени робочої групи були солідарні в тому, що професійна футбольна команда, яка грає в другій лізі  це не межа і, можливо, колись вінницькі футболісти повторять успіх двадцятирічної давності, взявши участь у Єврокубку.
	
	А наразі робоча група, шляхом голосування, обрала тренера новоствореної команди. Ним став тренер національної жіночої збірної з футболу вінничанин Володимир Рева. Також в команду вже набрані гравці, які наразі проходять атестацію в Федерації футболу України.
	
	Нагадаємо, Ультраси пройшлися Вінницею маршем заради відродження професійного футболу .
	
