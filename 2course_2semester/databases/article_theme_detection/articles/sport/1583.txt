
	З кожним матчем інтрига у боротьбі за путівки в еліту вітчизняного футболу у першій лізі все зростає й зростає. Так, в 25-му турі пивовари, які не мають права на помилку, приймали у себе вдома МФК Миколаїв,команду, що вже 7-й тур поспіль не могла вразити ворота суперників.
	
	Втім, як показала сама гра, миколаївці вже настільки втомилися від негативних результатів, що горіли бажанням довести, перш за все, самим собі, що ситуацію можна і час виправляти. Якщо перших пять хвилин оболонці почувалися як вдома, то впродовж подальших 40-ка хвилин команди грали доволі рівно, а десь навіть відчувалася перевага гостей, принаймні в створенні моментів. Господарі часто помилялися в центрі поля, діяли дещо нервово, однак організували декілька хороших моментів: у дебюті з потужним ударом впорався Чумак, а в середині тайму Іващенко виконав хороший удар головою  поряд зі стійкою. Щодо хлопців Забранського, то вони кілька разів небезпечно загрожували воротам Федорівського зі стандартів, а в одному моменті відверто змарнували чудову нагоду відкрити рахунок: Берко з метрів десяти не влучив у ворота біло-зелених. Загалом перший тайм пройшов під знаком частих порушень правил.
	
	Про другий тайм розповісти щось виразне ще важче. Обидві команди, складалося таке враження, заважали грати одна одній. Відсутність гольових моментів, постійні порушення правил, мало не перманентні свистки арбітра склали не найкраще враження про матч загалом. Лише після вилучення Сергія Даценка гості заволоділи невеликою перевагою й видали відрізок, який можуть записати у свій актив, хіба що в графі володіння мячем. Відтак, невиразня гра та втрата пивоварами надважливих очок у домашніх стінах.
	
	
	Оболонь Бровар  МФК Миколаїв  0:0
	Оболонь-Бровар: Федорівський  Даценко, К. Коваленко, Пінчук, Шевченко  Проневич, І. Коваленко (Бідловський, 59), Фаворов, Сахнюк (Корольчук, 58), Продан, Іващенко (Корнєв, 63).
	МФК Миколаїв: Чумак  Бессалов, Берко (Сторубльовцев, 87), Момот, Муховиков (Кошелюк, 90+3), Цапій, Ковальов, Буличев, Сартіна, Чучман, Рогозинський (Саркісян, 85).
	Попередження: Даценко, 25, Продан, 29, Шевченко, 30, Пінчук, 46, Проневич, 76;  Бессалов, 24, Момот, 50, Муховиков, 58, Саркісян, 90+2.
	Вилучення: Даценко, 61 (повторне попередження).
	
