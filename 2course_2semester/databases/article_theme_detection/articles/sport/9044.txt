
	Віце-президент Федерації футболу України Ігор Кочетов вважає, що спільним завданням для організаторів футбольних матчів за участі збірних команд та професіональних клубів є створення безпечних умов для відвідувачів стадіонів згідно з регламентами ФІФА, УЄФА та ФФУ.
	
	Під час навчального семінару для офіцерів безпеки футбольних клубів, співробітників по роботі з уболівальниками клубів Премєр-ліги та Професіональної футбольної ліги України, а також директорів спортивних споруд, Ігор Кочетов підкреслив, що в контексті підготовки національної збірної України до фінальної частини Євро-2016 на порядок денний слід винести актуальне питання про можливість зняття санкцій зі стадіонів.
	
	На сьогоднішній день усі знають, що дві головні спортивні арени України Арена Львів та НСК Олімпійський піддані певним дисциплінарним санкціям у звязку з тим, що наші вболівальники неправильно поводилися в деяких моментах і допустили порушення, які потягли за собою відповідні покарання.
	
	Необхідно переконати ФІФА, УЄФА, що ми здатні визнавати помилки, здатні на них реагувати та виправляти. Ті товариські матчі, які збірна проведе перед чемпіонатом Європи, будуть фактично лакмусовим папірцем, який покаже наше бажання і можливість виправити ці помилки.
	
	Протягом останнього місяця було проведено цілу низку нарад з органами місцевого самоврядування, правоохоронцями, представниками клубів і стадіонів, головною метою яких було  привести у відповідність до норм ФІФА та УЄФА всі арени, на яких можуть проходити матчі збірних, підвищити рівень та організацію безпеки, налагодити діалог з уболівальниками, в першу чергу  ультраc, та зробити все можливе, щоб на футбольних аренах України було комфортно та безпечно,  сказав Ігор Кочетов.
	
	Нагадаємо, що національна збірна України 24 березня проведе товариський матч із національною збірною командою Кіпру, а 28 березня  з національною збірною командою Уельсу. Обидва матчі відбудуться на території України.
