
	Новини про те, що Сергій Ребров може покинути столичний клуб,зявляються не просто так.
	
	Конфлікт з президентом
	
	Президент Динамо Ігор Суркіс за кожного зручного випадку стверджує, що йому працюється з Сергієм Ребровим краще, ніж з усіма іншими фахівцями, які останнім часом тренували клуб.
	
	Але окрім суто людських взаємин є власне професійні, і саме тут можуть ховатися розбіжності.
	
	З останніх заяв тренера можна зробити висновок, що Суркіс не збирається влітку підсилювати команду. Навіть попри те, що кияни з великою долею вірогідності втратять кількох футболістів.
	
	Вже кілька сезонів поспіль збирається за кордон півзахисник Андрій Ярмоленко. Має пропозиції з Італії та Англії австрійський захисник Александар Драговіч. Упевненою грою у Лізі чемпіонів зацікавив англійські клуби інший гравець центру оборони  Євген Хачеріді.
	
	На думку Реброва, Динамо навіть у своєму нинішньому стані потребує підсилення, аби на рівних боротися з Шахтарем за золоті нагороди чемпіонату України та достойно виглядати у Лізі чемпіонів. Після продажу лідерів купувати кваліфікованих футболістів буде необхідно і поготів.
	
	Відсутність грошей на трансфери
	
	Допоки ж Динамо не спішить витрачати великі гроші. Перед цим сезоном клуб виклав суттєву суму лише за парагвайського півзахисника Дерліса Гонсалеса, за якого швейцарському Базелю заплатили 9,4 млн євро.
	
	Білоруського хавбека Микиту Корзуна кияни купили у мінського Динамо за 700 тис. євро, а півзахисники Валерій Федорчук (Дніпро), Олександр Яковенко (італійська Фіорентина), Радослав Петровіч (турецький Генчлерберлігі, Микола Морозюк та форвард Жуніор Мораес (обоє  донецький Металург) перейшли до клубу на правах вільних агентів.
	
	Подібні тенденції у трансферній політиці клубу досить красномовні. І Ребров чітко дав зрозуміти, що від нього не слід вимагати результату, якщо не буде якісного підсилення.
	
	Проте, слід зауважити, що гроші на трансфери влітку у Суркіса можуть зявитися після продажу лідерів команди. За даними авторитетного сайту transfermarkt.de, вартість Ярмоленка становить 25 млн євро, Драговіча  13 млн євро, Хачеріді  8,5 млн євро. Але Реброву, вочевидь, важливо почути, що йому куплять необхідних футболістів вже зараз.
	
	Новий контракт
	
	За іншою версією - заявами про пропозиції від інших клубів Ребров намагається добитися підписання з Динамо нового контракту на більш вигідних для себе умовах.
	
	За чинною угодою, термін дії якої спливає, після закінчення сезону, тренер киян отримує $600 тис. на рік (за неофіційною інформацією). У порівнянні із зарплатою тренерів головних конкурентів це небагато. Так Мирон Маркевич отримує у Дніпрі $2 млн, а Мірча Луческу заробляє у Шахтарі $4,4 млн на рік.
	
	Більше Реброва  $1,5 млн мав і попередній головний тренер Динамо  Олег Блохін, під керівництвом якого кияни демонстрували в чемпіонаті України найгірші результати у історії, спочатку фінішувавши третіми у 2013 році, а потім взагалі ставши четвертими.
	
	На тлі таких виступів, Сергій Ребров виглядає справжнім рятівником славетного клубу. Ще у статусі виконувача обовязків головного тренера Динамо він у 2014 році привів команду до перемоги у Кубку України. Минулого сезону кияни після шестирічної перерви повернули собі чемпіонський титул. А найголовніше  після 17-річної паузи знову зіграли у плей-офф Ліги чемпіонів, де поступилися англійському Манчестер Сіті.
	
	Тож Ребров має підстави вимагати для себе кращі умови. Ігор Суркіс на них, вірогідно, змушений буде пристати. Якщо він, звичайно, не забув, що за десятиріччя перед приходом Реброва поміняв у Динамо вісьмох тренерів.
