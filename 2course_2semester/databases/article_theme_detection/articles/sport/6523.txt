
	Українець Олександр Лисенко фінішував третім з бігу на 800 метрів серед ветеранів на чемпіонаті світу-2016 з легкої атлетики у приміщенні. Наш атлет подолав дистанцію за 2.17,38 хв. Переміг британець Девід Рой Вілкокс (2.15,90), ірландець Джое Гаф другий (2.16,01).
	
	Саме бігова програма відкривала третій день чемпіонату світу у приміщенні. Першими на старт вийшли семиборці. Олексій Касьянов завдяки другій сходинці і 7,91 с на дистанції 60 метрів з барєрами повернув собі друге місце у турнірній таблиці.
	
	Вже у наступному виді, стрибках з жердиною, Олексій встановив особистий рекорд. Він з третьої спроби подолав 4,90 м і зміцнив свої позиції у турнірній таблиці. Перед заключним видом, бігом на 1000 м, у Касьянова 5305 очок. Більше лише в американця Ештона Ітона (5543). Першу трійку замикає німець Маттіас Бруггер (5186), від якого лише на одне очко відстає чех Адам Себастьян Хелькелет.
	
	Олеся Повх вкотре вразила реактивною швидкістю на старті 60-метрівки. У підсумку українка стала четвертою у забігу. Напряму до півфіналу потрапляло по три учасниці. Ще шістьох добирали за часом  і серед них у нашої спортсменки був найкращий результат (7,29 с). Півфінал і фінал у цій дисципліні відбудуться у ніч з 19 на 20 березня за київським часом.
	
	Анастасія Ткачук потрапила до найсильнішого забігу на 800-метрівці. До фіналу виходили переможниці кожного з них і ще трьох спортсменок добирали за часом.
	
	Анастасія фінішувала у своєму забігу пятою  2.02,60 хв. У тих двох, які залишалися, швидше дистанцію подолала лише Франсін Нійонсаба з Бурунді (2.02,37 хв). І хоч за підсумком усіх трьох забігів українка і стала шостою, але шістку фіналісток замкнула американка Лора Роеслер (2.04,38). Найкращий час у першому колі ще в однієї представниці США Ейджі Вілльямс (2.00,61 хв).
	
