
	Юнацька збірна команда України серед гравців віком до 17 років збирається на останню тренувальну сесію напередодні еліт-раунду чемпіонату Європи 2016 року. Вже наприкінці березня на команду Олександра Петракова чекають безкомпромісні баталії на Туманному Альбіоні. Адже путівка на юнацьку першість  лише одна.
	
	Для участі у навчально-тренувальному зборі, який відбудеться у столиці Азербайджану  Баку, головний тренер збірної U-17 Олександр Петраков викликав 18 футболістів. Найбільше представництво у національній команді має київське Динамо, яке делегувало вісьмох виконавців. Ще три футболісти представляють донецький Шахтар.
	
	Склад збірної України:
	
	Воротарі: Владислав Кучерук (Динамо, Київ), Андрій Лунін (Дніпро, Дніпропетровськ)
	
	Захисники: Олександр Авраменко (Металіст, Харків), Денис Попов, Віталій Миколенко (обидва - Динамо, Київ), Валерій Бондар (Шахтар, Донецьк), Тимофій Сухар (Дніпро, Дніпропетровськ), Олексій Сич (УФК Карпати, Львів)
	
	Півзахисники: Олексій Хахльов, Сергій Булеца, Едуард Сарапій (усі  Динамо, Київ), Максим Чех (Шахтар, Донецьк), Микола Мусолітін (Чорноморець, Одеса)
	
	Нападники: Олексій Кащук (Шахтар, Донецьк), Андрій Кулаков (Металіст, Харків), Ярослав Дєда (Волинь, Луцьк), Юрій Козиренко, Денис Янаков (обидва - Динамо, Київ)
	
	Протягом збору синьо-жовті візьмуть участь у трьох контрольних поєдинках. 28 лютого українські юнаки поміряються силами із футболістами з місцевого клубу Нефтчі, а у перші дні весни  1 та 3 березня  на команду Петракова чекає перевірка сил у протистоянні із юнацькою збірною Азербайджану U-17.
	
	Нагадаємо, з 24 по 29 березня українська команда сперечатиметься за вихід до фінальної стадії Євро-2016 з однолітками з Англії, Туреччини та Фінляндії.
	
