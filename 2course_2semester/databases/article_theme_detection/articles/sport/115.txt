
	17 травня у Будинку футболу відбулася чергова робоча нарада керівництва Премєр-ліги із клубами. На ній було розглянуте широке коло питань стосовно стратегії розвитку, маркетингу ПЛ та підготовки до наступного сезону. Враховуючи великий спектр та важливість тем, направлених на розвиток українського футболу, до участі в зустрічі були запрошені представники адміністрації та клубів ПФЛ, а також Асоціації футболістів-професіоналів України.
	
	Серед інших питань наголошувалося про втрату вболівальницького інтересу та зникнення футбольних клубів. Водночас представник ФК Динамо (Київ) Сергій Мохнік виступив з пропозицією скорочення кількості команд в чемпіонаті U-19 до 12-ти. Таким чином, стрийська Скала, запорізький Металург, харківський Металіст, луцька Волинь, маріупольський Іллічівець та інші колективи, з нового сезону не матимуть права виступати в юніорській першості країни. Чи правильним буде такий хід? Ми вважаємо це великою помилкою, адже, скажімо, на домашні матчі Скали два сезони поспіль, відколи команда бере участь у чемпіонаті U-19, на трибуни приходить найбільша кількість глядачів. Наша команда посідає місця у верхній частині турнірної таблиці, а цьогоріч більшу частину сезону перебувала у трійці найсильніших. Інфраструктура ФК Скала перебуває на належному рівні, недарма юніори донецького Шахтаря свої домашні матчі Юнацької ліги UEFA два сезони поспіль проводили саме в Моршині. Можливо, київському Динамо не подобається той факт, що Скала нарівних протистоїть Динамо і за два сезони має однакову статистику в очних протистояннях?
	
	Нерозумно, на нашу думку, позбавляти права участі команди, власники яких вкладають великі кошти в розвиток дитячо-юнацького футболу, розвивають інфраструктуру і вирощують нові таланти. У всіх футбольних країнах юніорським чемпіонатам приділяється належна увага. Адже після досягнення 17-річного віку, юним футболістам зарано одразу переходити у дорослий футбол. Для цього й існують чемпіонати U-19. В європейських країнах, навпаки, тенденція до зростання кількості в юніорських змаганнях. Скажімо, в наших сусідів у Словаччині на 5 мільйонів населення в чемпіонаті U-19 бере участь 14 команд лише у вищій лізі, а є ще й перша ліга. У Чехії, де мешкає 10 мільйонів людей, в елітній лізі беруть участь 20 команд. Чемпіонат Польщі проводиться у двох групах (західній та східній) по 16 команд. В деяких країнах проводиться ще й чемпіонат серед 18-річних команд. Скажімо, в Угорщині в чемпіонаті U-18 змагаються 16 команд
	
	Тобто, для такої великої країни, як Україна, участь в чемпіонаті лише 12 команд  це нонсенс. А що робити іншим футбольним Академіям в країні? Мабуть, хтось хоче, щоб вони працювали лише на два наші провідні клуби, які й будуть забирати найталановитіших молодих футболістів.
	
	Обрання стратегії майбутнього розвитку українського футболу знаходиться у руках власників клубів,  заявив на цій нараді президент Премєр-ліги Володимир Генінсон. Тому сподіваємося, що інші клуби нашої держави не підтримають позицію київського Динамо про скорочення кількості команд в чемпіонаті України U-19 до 12-ти. І наша команда, яка, до речі, є однією з найстаріших в Україні і цьогоріч відзначає своє 105-річчя, як і інші клуби, які розвиваються і мають бажання виступати в цьому чемпіонаті, й надалі радуватимуть глядачів своєю яскравою грою.
	
	Микола Кміть, президент ФК Скала
