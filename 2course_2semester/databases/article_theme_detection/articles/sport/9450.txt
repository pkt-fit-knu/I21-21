
	Казахська Астана матчем проти Карпат завершувала свої зимові збори. Відповідно, тренерський штаб синьо-жовтих мав намір перевірити боєздатність команди перед стартом чемпіонату.
	
	Карпатівці ж вийшли на поле у такому складі: Мисак, Мірошніченко, Новотрясов, Пластун, Гітченко, Голодюк, Ксьонз, Карноза, Кадимян, Бланко-Лещук, а також один гравець на перегляді.
	
	Відчувалося, що казахи були трохи свіжіші, мабуть, саме тому вони почали матч зі своїх атак. Спершу Гітченко прийняв на себе потужний удар, а потім вже Новотрясов у підкаті вибив круглого на кутовий. І добре зробив, бо вже за мить мав би бути прямий удар по воротах. Далі вже Мисаку довелося рятувати ворота на виході.
	
	І все ж казахи забили, хоча цього разу завдяки самим же карпатівцям. Під час передачі назад, Новотрясов трохи послизнувся і Деспотовіч без проблем заволодів мячем, обіграв Мисака і закотив мяча у ворота.
	
	Одразу ж момент у Карпат  Кадимян вийшов на ворота під гострим кутом і вирішив пробити, але влучив точно в руки кіперу. Однак цей епізод став у певній мірі переломним  карпатівці почали регулярно створювати для себе моменти. Спершу пробив Гітченко, потім спробував Карноза, який непогано навісив до штрафного, але все ж бракувало точності. Карпати відігралися після стандарту. Кадимян прийняв мяча на куті штрафного, обіграв захисника і потужно пробив під дальню штангу. Воротар Астани навіть з місця не поворухнувся.
	
	Після перерви трохи більше ініціативи став проявляти Бланко-Лещук. Аргентинець зміщувався у глибину, де за рахунок своїх габаритів та техніки вдало розпочинав атаки своєї команди. Активніше почали працювати і фланги, зокрема, кілька разів в центрі уваги був Василь Кравець, який вийшов на заміну. Щоправда, у молодого латераля не завжди вдавалися вивірені передачі та простріли, але в обороні він не помилявся.
	
	Казахи у другому таймі також не могли похвалитися ані моментами, ані реалізацією. За абсолютно рівної гри молдовські арбітри зафіксували нічию 1:1. Нагадаємо також, що 24-го лютого карпатівці проведуть останній матч на зборах проти ще одного казахського клубу Окжетпес.
	
	
	
