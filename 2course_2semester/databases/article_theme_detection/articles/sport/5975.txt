
	У товариському матчі зі збірною Кіпру у складі національної команди України відбулися одразу пять дебютів. Одним з тих, хто вперше вдягнув синьо-жовту футболку головної команди країни, став захисник польської Термаліки Артем Путівцев.
	
	- Артеме, вітаємо Вас з дебютом у національній збірній команді України! Скажіть чесно, хвилювалися перед початком товариської зустрічі з Кіпром?
	- Перед самою грою мене підтримав тренерський штаб та усі хлопці, тому особливого хвилювання перед грою не відчував. У першому таймі я діяв, на мою думку, непогано, а от після перерви, особливо в останні 15-20 хвилин, зявився якийсь дискомфорт та невпевненість у своїх силах. У звязку з цим, мабуть, і припускався деяких позиційних помилок, через які і виникали моменти біля наших воріт.
	
	- Які завдання для Вас поставив Михайло Фоменко у цьому матчі? Можливо, щось сказав Вам у перерві?
	- Конкретно у мене індивідуальних завдань від тренерського штабу не було. Усім захисникам сказали, щоб пріоритетом була надійна гра позаду та намагалися якомога швидше виходити з оборони в атаку.
	
	- На післяматчевому спілкуванні з пресою наставник збірної пояснив присутність гольових моментів біля наших воріт не оптимальною спортивною формою у низки футболістів. А що Ви думаєте з цього приводу? Чому другий тайм вийшов для команди більш нервовим, ніж перший?
	- У чемпіонаті України минуло усього декілька турів після зимової перерви. Думаю, це зіграло свою роль, враховуючи, що кістяк команди виступає саме у вітчизняних клубах.
	
	- Чи здивувала Вас чимось збірна Кіпру у цій товариській грі?
	- Михайло Іванович попереджав нас на установці перед грою, що з командою Кіпру працює новий тренер, і вони будуть вмотивовані продемонструвати усі свої найкращі якості. Говорив, щоб з нашого боку не було недооцінки суперника. В принципі, збірна Кіпру мені сподобалася.
	
	- Уже в понеділок на збірну очікує спаринг з ще одним непростим суперником - командою Уельсу. Ні для кого не секрет, що британці віддають перевагу швидкісному і силовому футболу з великою кількістю навісних передач. А це означає додаткове навантаження на центр захисту. Чи готові Ви до цього випробування?
	- Звичайно, готовий. Потрібно відпочити після учорашньої гри, відновити сили і з усією відповідальністю підійти до заключної контрольної гри з Уельсом.
	
	- Хто Вас вже встиг привітати з дебютом?
	- Багато хто: і хлопці, і тренерський штаб, і дружина з батьками. Усі привітали і висловили підтримку, за що я їм дуже вдячний!
	
