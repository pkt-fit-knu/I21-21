
	Уїк-енд в Бахрейні однозначно видався на славу, подарувавши чудову гонку з великою кількістю обгонів, боротьби на трасі, але обділивши нас інтригою стосовно імені переможця, яке з легкістю читалося вже у другому повороті гонки. Та попри це ми отримали відповіді на інші питання, стосовно форми й гоночного темпу машин, які з різних причин не вдалося оцінити в Мельбурні.
	
	Природа людини така, що до багатьох речей ми з часом звикаємо  звикли ж у 2009-му коли передні крила стали широкими, а задні навпаки звузилися  от і цього року зміни регламенту проведення кваліфікації багатьох, включно з автором, просто шокували. Та у Бахрейні ми вже як мінімум знали на що чекати, тож висновки стали менш категоричними. Такий формат в принципі має право на життя, але не у фінальній частині кваліфікації: знати переможця за 3-4 хвилини до кінця сесії й бачити картатий прапор над порожньою трасою  це відверто зовсім не ті зміни, які хотілося б залишити. Тож сподіваюся, команди з другою спроби таки знайдуть спільну мову з FIA та зможуть прийняти зважене рішення.
	
	Себастіан Феттель неодноразово говорив, що приклад і досягнення Міхаеля Шумахера його надихають, а в нинішній Скудерії ще немало людей зберігають память про славетні часи минулого. От у Бахрейні німець отримав змогу, від якої звісно відмовився б якби ж тільки міг, бодай частково повторити досвід семиразового  20 років тому у Франції під час прогрівочного кола двигун на червоній машині наказав довго жити і не сумувати за ним. Єдина ж відмінність в обставинах з двома німцями та, що Міхаель мав стартувати з поула, а Себ  третім.
	
	
	
	Друга гонка і у Феррарі другий схід з технічних причин  для команди яка серйозно взялася за те, щоб посунути Мерседес з Олімпу, це дуже тривожно. Особливо якщо зважити на те, що трипроменеві машини демонструють досить високі показники надійності, а Ніко з Льюісом практично мають абонемент на подіум. Якщо Скудерія оперативно не зможе вирішити свої проблеми, нас чекатиме сезон в якому червоні будуть навязувати боротьбу в окремо взятих гонках, але в чемпіонаті як і два попередні роки все вирішуватиметься між Хемілтоном і Росбергом. А така перспектива нікому, крім звісно Мерседес, не подобається.
	
	В цілому ситуація з силовими установками Феррарі (як зрештою і проблеми, з якими зіткнулися в Рено та Хонді) зайвий раз підтверджує наскільки складними в технічному плані вони є. Зокрема, проблеми Ряйкконена з турбіною в Мельбурні (про які червоні воліли б не говорити нічого, але інформацію з різних джерел по крупинкам вдалося зібрати німецьким й італійським журналістам) стали наслідком саме доопрацювання двигуна внутрішнього згорання потужності якого не витримує саме турбіна. Над створенням нової команда напружено працює у співпраці з американськими партнерами, але раніше травня навряд чи щось буде готово. Тимчасовим рішенням стало перепрограмування режиму роботи силової установки, через що блок управління електронікою в Бахрейні змінили не тільки на машині Кімі, а й Себастіана. Та тільки вирішивши, хоч і частково, одну проблему червоні зіткнулися з іншою.
	
	
	
	Те, що на початку сезону в кожній гонці під час старту будуть відбуватися несподівані провали і прориви, стало зрозуміло зі слів пілотів та інженерів ще у Барселоні під час тестів, коли гонщики випробовували нову систему старту, змінену таким чином, що тепер ідеально зрушити з місця стає складніше  раніше регулювання зчепленням відбувалося двома важелями, а тепер одним, і саме через це у пілотів виникають складнощі. Причому можемо вже зробити певні висновки стосовно того, що ця процедура не так і сильно залежить від досвіду пілота, адже Росберг хоч і виграв старт на Сахірі, та програв обом Феррарі в Альберт-парку, в той час як Ряйкконен навпаки  після прекрасного початку в Мельбурні тепер відкотився назад. Якщо ж іще пригадати, що Ніко в неділю на прогрівочне коло рушив увімкнувши другу передачу, то стає ще більш очевидним той факт, що найближчі кілька етапів стартова мішанина буде продовжуватися. І не можна сказати, що це нецікаво.
	
	Ще в суботу, по завершенні кваліфікації Піреллі розкрила карти і перед командами, і перед уболівальниками стосовно того, які саме 6 комплектів гуми залишилися у пілотів на гонку. І виявилося, що в квартеті головних фаворитів немає жодних відмінностей: один новий комплект Medium, два нових Soft і три уже використаних під час кваліфікації SuperSoft  з таким багажем до головної події уїк-енду підійшли Льюіс, Ніко, Себастіан і Кімі. Ставало зрозуміло, що ймовірність побачити різні варіанти гоночної стратегії, як це сталося в Мельбурні, сильно зменшується. Проте проблемний старт Хемілтона, зіткнення з Боттасом і пошкоджені внаслідок цього крило та днище змусили підопічних Вольффа шукати варіанти з повернення в топ-2.
	
	
	
	Як не дивно, але недільного вечора на бахрейнському асфальті ефективність шин Medium була неочікувано катастрофічною. Команда розраховувала, що Льюіс, перейшовши на жорсткий комплект уже на першому ж піт-стопі, зможе проїхати довгий відрізок й обійдеться лише двома зупинками в боксах проти прогнозованих трьох у Кімі та Ніко. Проте реальність виявилася невблаганною  у цей вечір на Сахірі Medium був по-справжньому слабкою ланкою будь-якої стратегії. Підтвердженням чого стало те, що триразовий чемпіон після 15 кіл першим із тріо лідерів відправився на другий піт-стоп, де отримавши комплект уживаного SuperSoft остаточно закрив перед собою двері, які б дозволяли більше до механіків не їхати, а отже ставало зрозумілим, що ні для Ряйкконена, ні тим паче для Росберга Хемілтон небезпеки більше не становить, а у гру може повернутися виключно завдяки машині безпеки. Ще один яскравим прикладом неефективності шин Medium став результат Вільямс, а точніше Масси (все ж таки Боттас багато втратив через штраф). Феліпе в гонці зупинявся двічі, обидва рази отримував саме білу гуму, проте нічого на трасі не міг вдіяти проти більш швидких Квята, Ферстаппена, Грожана та Ріккардо попереду яких бразилець їхав після свого вдалого старту.
	
	Гонщиком дня FIA вдруге поспіль назвала Грожана, та цього разу дозволю собі не погодитися з думкою більшості вболівальників, які проголосували за француза. Безумовно в Мельбурні його результат був феєричним, хоча цьому і допомогла зупинка гонки. Проте за двома тижнями потому, коли стало зрозуміло, що у машин Хаас цілком пристойний гоночний темп, виступ Ромена вже перестав бути одкровенням. Або принаймні не таким, як уїк-енд та його результат у виконанні Стоффеля Вандорна, якого даремно обійшли увагою. По-перше, бельгієць тільки у пятницю зявився на автодромі й відверто був здивований тим, що Алонсо не допустили лікарі (а Рон Денніс з командою навіть у суботу не полишав надій довести медичній комісії, що Фернандо цілком готовий до боротьби на трасі), по-друге, на Сахірі ніколи не виступав і по-третє, за кермом реальної (а не віртуальної) МР4-31 до першої практики не сидів. І попри всі ці не надто сприятливі фактори Стоффель вже у кваліфікації виявився швидшим за Баттона, а в гонці зумів фінішувати 10-м, принісши перші очки Макларен в сезоні! Не чемпіони, а новачок у своїй дебютній в Формулі 1 гонці! При цьому не можна сказати, що Вандорну посприяли обставини  він по-справжньому грамотно й спокійно провів гонку, уникнувши пастки з використанням шин Medium і заслужено замкнувши залікову зону. Тож, мабуть, саме Стоффеля Вандорна і варто назвати головним героєм гонки.
	
	
	
	Минулої осені протистояння Ряйкконена з Боттасом на трасі були вкрай гарячими і недобре закінчувалися для одного з них, тож коли в Бахрейні фіни опинилися на трасі поруч і Кімі без зайвих проблем і штовханини у першому повороті обігнав Валттері можна сподіватися, що гарячій фазі їх протистояння покладено край.
	
	А от інший епізод за участі пілота Вільямс мав значно більший резонанс  мова звісно про зіткнення з Хемілтоном у першому повороті на старті гонки. Найцікавіше тут те, як по різному оцінюють ситуацію пілоти і керівництво команд. Падді Лоу і Тото Вольфф у своїх оцінках досить категоричні  обоє вважають, що маневр Валттері був занадто оптимістичним, тож він не просто винен у зіткненні, а й справедливо був за це покараний. От тільки Льюіс інакше дивиться на цей епізод, адже на думку британця, це був звичайний гоночний інцидент. В принципі з Хемілтоном важко сперечатися, бо якщо ми уважно подивимося повтор старту, то з легкістю побачимо як багато місця всередині повороту він залишив. Таким запрошенням було б гріх не скористатися, що й зробив гонщик Вільямс, ну а далі ситуація розвивалася за класичним для першого кола сценарієм: Льюіс не очікував, що хтось зможе настільки близько підїхати і поступово вирівняв траєкторію руху таким чином, що у фіна місця вже не залишилося, крім того Боттас гальмував досить пізно.
	
	Чи варто у таких ситуаціях карати пілотів проїздом через піт-лейн  питання одвічно риторичне, бо на різних Гран Прі різні стюарди вирішують по-різному. І до цього всі вже давно звикли, як і до того, що на першому колі гонки за найменшої нагоди виграти позицію історія буде тільки повторюватися.
	
	На завершення ж огляду представляємо найшвидше коло в історії Сахіру, яке у кваліфікації проїхав Хемілтон на шляху до своєї 51-ї поул-позиції:
	
	
	
	Вячеслав КОБРЖИЦЬКИЙ
	
