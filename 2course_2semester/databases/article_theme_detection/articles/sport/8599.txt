
	Напередодні вирішальних матчів сезону Черкаські Мавпи поповнили свої ряди кваліфікованим плеймейкером. Американський розігруючий  Ларрі Холл (190 см; 1983р.н) стане першим легіонером черкащан у цьому сезоні.
	
	Починав сезон Холл в українській Суперлізі. Виступаючи за Політехніку Галичину, американець був кращим асистентом чемпіонату! У середньому за гру цей захисник роздавав 7.5 передач і здобував 14.9 очок та 8.7 підбирань. Ці цифри робили Холла третім за ефективністю у чемпіонаті.
	
	Взагалі 33-річний захисник має велетенський досвід виступів у Європі, де провів 9 сезонів. У минулому сезоні він був одним із лідерів румунської Тімішоари, де Ларрі здобував 9.2 очки та 3.2 передачі. У 2011 американець був учасником матчу Всіх Зірок білоруської ліги, де захищав кольори Цмокі-Мінськ. Також він виступав у топових клубах Болгарії, Словатчини та Фінляндії.
	
	Головною рисою цього виконавця є універсалізм. Він може, як керувати діями партнерів, так і вирішити епізод власноруч. У нього прекрасний відсоток реалізації триочкових у карєрі та хороше бачення майданчика.
	
	Очікується, що Ларрі Холл дебютує за Черкаські Мавпи уже найближчої пятниці (4 березня) у домашньому матчі проти Волиньбаскета.
