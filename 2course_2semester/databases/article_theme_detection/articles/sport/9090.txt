
	До очного протистояння лідери чемпіонату підійшли у майже ідеальному стані. Майже тому що гостям не змогли допомогти захисник Павло Таран та нападаючий Сергій Варламов. Забігаючи на перед, втрати не надто позначились на грі донецької команди.
	
	Команди дуже обережно розпочали поєдинок, в першу чергу піклуючись про надійність власних оборонних редутів. Реальний шанс відзначитись вперше виник на 13-й хвилині, коли господарі отримали подвійну чисельну перевагу. Проте захисники донецького клубу, схоже, добре розібрали гру киян у більшості і шансів відзначитися генералам не дали. Зате гості своїм єдиним шансом у першому періоді скористалися. Олександр Журун залишив шайбу Денису Кочеткову, який одним рухом прибрав суперника, а іншим спрямував каучуковий диск повз Едуарда Захарченка.
	
	Другий період команди провели у звичному для себе ключі. Гольових моментів було обмаль, зате конфлікти на льоду виникали регулярно. Один із них завершився бійкою між Андрієм Татаренком та Віктором Захаровим. Що ж до закинутих шайб, то глядачі стали свідками лише одної. Віктор Шахворостов зробив перехоплення у зоні суперника та вистрелив у дальній кут воріт Захарченка. Майже відразу після цього арбітри відправили команди до роздягалень, а заключні 1:39 другого періоду були дограні після перерви.
	
	Третій період пройшов під контролем донеччан. Підопічним Анатолія Степанищева вдалося відсунути гру від власних воріт та скористатися численними вилученнями у складі суперника. Сергій Бабинець відзначився у більшості, а Денис Кочетков зробив дубль при грі 5-на-3. Єдине, що вдалося киянам, це наприкінці матчу закинути шайбу престижу, відібравши шатаут у Євгена Царегородцева.
	
	Дженералз  Донбас  2:4 (0:1; 0:1; 2:2)
	
	24 лютого 2016 року, 18:00. Палац спорту, 5000 глядачів
	
	Судді: М. Урда, А. Сєврук, А. Корепанов, О. Батєзатов
	
	Дженералз: Е. Захарченко (Селіверстов, 51:10). Толкунов  Афанасьєв, Побєдоносцев  Татаренко, Боєвих  Скрипець, Д. Хонін  Шпак. Кіча  Гніденко  Караульщук, І. Савченко  Шаманський  Слюсар, Безуглий  Вал. Алексюк  Тимченко, Коляда  Мельников  Секірко.
	
	Донбас: Царегородцев. Карп  Горбань, Д. Ігнатенко  Толстушко, Петрухно  Вол. Алексюк, Катрич  Григорєв. Кочетков  Докшин  Журун, Бабинець  Буценко  Нікіфоров, Захаров  Ромащенко  Чердак, Шахворостов  Кузьмік  Куцевич.
	
	Голи: 0:1. Кочетков (Журун, Докшин, 16:16), 0:2. Шахворостов (31:28), 0:3. Бабинець (Нікіфоров, Буценко, 47:04  більш.), 0:4. Кочетков (Горбань, Докшин, 51:10  5х3), 1:4. Тимченко (Секірко, Боєвих, 56:56), 2:4. Караульщук (Гніденко, Побєдоносцев, 59:33).
	
	Штраф: 59  28
