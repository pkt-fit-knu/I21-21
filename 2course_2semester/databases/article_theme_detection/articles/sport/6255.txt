
	 Володимире, як вам погода в Харкові?
	 Справді, потішила. Ще коли заїжджали на стадіон, бачили, що над ареною збираються чорні хмари. Зрозуміло було, що погодні умови не сприятимуть, бо незабаром піде дощ або сніг. Спершу поле ще було більш-менш, а за той час, як ми переодягалися в підтрибунному приміщенні, газон засипало снігом. Звичайно, в такому випадку незручно грати. Насамперед було холодно. Крім того, мокрий сніг прилипав на шипи, відтак складно було впевнено почуватися на ногах.
	
	 Либонь, відчувався різкий контраст із Туреччиною, звідки недавно повернулися зі зборів.
	 Авжеж. Та що поробиш, така в нас робота. Матч відбудеться за будь-якої погоди. Вибору немає.
	
	 Минулий тиждень пропускали через зняття зі змагань Металурга. Чи відчувалося попервах, що бракує ігрового тонусу?
	 Не було такого. Наш тренерський штаб запланував два контрольних поєдинки та дав можливість всім гравцям зіграти по 90 хвилин. У принципі, не думаю, що за цей час збили ігровий ритм.
	
	 Хльобас відкрив рахунок у матчі, а загалом проводить лише другий матч у біло-зеленому однострої. Втім, здається, ніби Дмитро вже роками грає разом із вами.
	 Самі бачите, швидко влився в колектив. Вочевидь, йому не знадобилося навіть часу на адаптацію. На тренуваннях Дмитро доводить, що заслуговує грати в основному складі, а в матчах забиває і заробляє пенальті. Бажаю йому й надалі продовжувати в тому ж дусі. І Хльобасу прогрес, і команді користь.
	
	 Перший тайм упевнено провели, перегравали харківян із рахунком 2:0. Де витоки в мотивації, щоби не збавляти оберти по перерві?
	 Знаєте, під час паузи грали з Сумами, після першого тайму також вигравали 2:0, у суперника не було жодних шансів. А потім розслабилися, було складно зібратися, почали дозволяти сумчанам створювати моменти. Отож Василь Вікторович одразу застережив: Хлопці, згадайте минулий матч із Сумами, не варто допускати подібних помилок. Ці слова допомогли нам, відтак довели зустріч до логічного завершення.
	
	 Антон Шиндер пішов із поля з дублем у активі. Вочевидь, народження доньки посприяло вашому партнеру.
	 Ну а як же! І Антону приємно, і клубу три очки в доробок. Зробив хороший подарунок своїй дружині. Пенальті? У нас бє той, хто відчуває в собі впевненість.
	
	 Думаю, погодитеся, що розгромний рахунок сформувався зокрема через дитячі помилки суперника. Приміром, Бобко не зміг прийняти мяч, а за мить вимушений був порушувати правила в своєму карному, Каневцев узагалі пропустив метелика
	 Безумовно. Є така приказка, що виграє той, хто менше помиляється. Судячи з усього, в Металіста було більше браку в діях. Зрештою, помилками ще потрібно скористатися. Це теж треба вміти.
	
	 Незабаром відбудуться два матчі збірних, отож у першості пауза. Виходить, знову пропускатимете тиждень
	 Постривайте, нам сказали, що 27 березня в нас буде кубковий матч із Шахтарем (перевірив, на сайті премєр-ліги в календарі матч справді датований згаданим числом.  Є.Д.). Отож будемо в тонусі. Та якби пропускали ще цей тиждень, то, мабуть, були би проблеми з ігровим ритмом. А так, думаю, Шахтар нам не дасть розслабитися.
	
	 Зважте, що в гірників не буде збірників.
	 Усе одно. Це  Шахтар. Кожен претендує на місце в старті. Відтак гравці отримають змогу проявити та зарекомендувати себе перед головним тренером. Навряд чи варто розраховувати, що нам буде просто й легко, чи взагалі очікує прогулянка.
	
	 З Ворскли нікого вже не кличуть у збірну. Це добре чи погано? Хоча, здається, ця медаль має дві сторони.
	 Для команди це, певне, добре, бо всі тримаються гуртом. Та правильно підмітили, тут є дві сторони медалі. Безперечно, хочеться, щоби представники нашої команди були в головній збірній. Такі виклики підіймають імідж клубу. Як кажуть, маємо те, що маємо.
	
	 Чи є покращення в ФК опісля оприлюднення амбіційних завдань? Приміром, чи скорочується термін заборгованостей?
	 Так, скорочується. Найголовніше, що президент нас постійно запевняє, що наші зароблені кошти нікуди не дінуться. Пан Жеваго в курсі ситуації і не збирається відмовлятися від своїх зобовязань. Як бачимо, поступово з нами розраховуються. За десять років, що я в команді, у Ворсклі нікого не обдурили. Я довіряю керівникам, отож вірю, що вони виплатять усе до останньої копійки. Думаю, для Жеваго, якого всі знають як поважного бізнесмена, це справа честі.
	
	 Полтава на тлі інших здається фінансово надійною. Чи часто допомагаєте знайомим гравцям із інших клубів?
	 Щоби комусь регулярно  такого немає. Ще не зустрічав випадки, щоби в гравців закінчилися гроші. Принаймні мені ніхто не телефонував зі словами, що він осів на мілині. Сподіваюся, поки ще всі тримаються на плаву.
	
