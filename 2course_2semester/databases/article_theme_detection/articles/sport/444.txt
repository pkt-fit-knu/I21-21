
	17 травня у Будинку футболу відбулася чергова робоча нарада керівництва Премєр-ліги із клубами. На ній було розглянуте широке коло питань стосовно стратегії розвитку, маркетингу ПЛ та підготовки до наступного сезону. Враховуючи великий спектр та важливість тем, направлених на розвиток українського футболу, до участі в зустрічі були запрошені представники адміністрації та клубів ПФЛ, а також Асоціації футболістів-професіоналів України.
	
	Звертаючись до учасників заходу, президент Премєр-ліги Володимир Генінсон наступним чином охарактеризував найближчу стратегічну мету у діяльності ліги: Прийдешній чемпіонат має змінити уявлення вболівальників та спонсорів про вітчизняний футбол. Наше завдання запропонувати всім новий привабливий продукт, який стане популярним серед українських вболівальників та буде здатний конкурувати за кордоном. Наш потенціал не гірший за інші ліги середнього рангу як, наприклад, польська, румунська чи грецька, які генерують багатомільйонні прибутки. Тому спільно з клубами ми маємо активно працювати для реалізації цього потенціалу.
	
	Водночас керівник ПЛ відзначив важливість системного підходу та необхідність залучення провідних світових практик і спортивної бізнес-моделі, що вже довели свою ефективність. Настав час завершити процес еволюції та відійти від застарілої та деструктивної моделі існування із розрізненим маркетингом. Відсутність розвитку та правильного функціонування призвело до втрати вболівальницького інтересу та зникнення футбольних клубів. Попри очевидні переваги і позитивний міжнародний досвід, українська ліга лишається єдиною в Європі без системи централізованого маркетингу медіа та комерційних прав. Спільна робота та синергія зусиль в ефективній комерційній моделі дасть змогу задати динаміку розвитку ліги. Тому обрання стратегії майбутнього розвитку українського знаходиться у руках власників клубів.
	
	Присутнім було надано актуальну інформацію стосовно чинності телевізійної бізнес-пропозиції, що була презентована двома мовниками (телеканали Футбол та 2+2) на початку року. У відповідь на ініційоване клубами на зустрічі 5 травня звернення до телеканалів щодо надання меморандуму про спільні наміри, мовники не знайшли порозуміння між собою та відмовилися від укладання такого документу. Таким чином, спільна пропозиція телеканалів на 102 млн. грн. за сезон 2016/17 втрачає свою актуальність.
	
	За відсутності спільної пропозиції права можуть реалізуватись на конкурсній основі у відкритій для кожного учасника ринку боротьбі. Для забезпечення максимальної прозорості прийняття рішень та досягнення найбільш вигідних умов, Премєр-ліга планує виставити пакет медіа-активів клубів (телевізійні, інтернет, betting, data та інші права) на відкритий тендер для українського та міжнародного ринку.
	
	Зважаючи на зацікавленість учасників новими видами суміжних прав, клубам були детально розяснені можливі джерела потенційних надходжень. Ліга розробляє та надасть клубам ефективні юридичні інструменти захисту їхніх прав, аби вони мали змогу монетизувати власні активи та у результаті отримати більше зиску.
	
	Одночасно триває робота над виведенням на ринок нових комерційних продуктів та пошуку спонсорів для всієї лінійки змагань (Ліги Парі-Матч, Суперкубку України, Кубку України, Чемпіонату U-21, Чемпіонату U-19). Фахівці Премєр-ліги активно працюють над залученням коштів не лише від вітчизняного бізнесу, а й займаються пошуком партнерів з-за кордону. До відома клубів була доведена інформація й стосовно переговорів з чинним спонсором ПЛ щодо продовження співпраці у сезоні 2016/17.
	
	Одним з питань порядку денного було ознайомлення із попередніми результатами конкурсу на новий логотип ПЛ. За результатами обговорення клуби прийняли рішення на базі всіх отриманих ескізів створити єдину концепцію та стратегію позиціонування майбутнього бренду ліги. В результаті кооперації ПЛ, ФФУ та УЄФА з метою розвитку українського футболу спеціалісти європейської асоціації на безоплатній основі розроблять логотип та бренд-бук ліги. Переможцями конкурсу визнають авторів пяти ескізів, які набрали найбільше голосів в проведеному серед клубів опитуванні. Лауреати будуть нагороджені призами від ПЛ.
	
	Співпраця з головним європейським футбольним органом розповсюдиться й на інші напрямки діяльності Премєр-ліги. Найкращі швейцарські спортивні фахівці допомагатимуть у стратегічному плануванні, визначенні та реалізації всіх активів ПЛ.
	
	УЄФА бачить перспективу в українській Премєр-лізі, і готовий ділитися ексклюзивними знаннями та провідними методиками роботи. Тобто всім тим, завдяки чому європейський футбольний союз опинився у числі найбільш прибуткових спортивних організацій світу. Завдяки прямому доступу до всіх інструментів максимальні умови для розвитку отримає кожен клуб ПЛ,  оцінив масштаб співпраці з УЄФА Володимир Генінсон.
	
