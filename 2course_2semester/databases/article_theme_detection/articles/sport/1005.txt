
	Захисник Дніпра Артем Федецький прокоментував поразку від Зорі 0:2 (1:0 - перший матч) у півфіналі Кубку України.
	
	У Запоріжжі Зоря перемогла Дніпро і вийшла до фіналу Кубку України, а в кінці матчу Роман Зозуля влаштував бійку.
	
	- Артеме, після поразки від Зорі тренер Дніпра Маркевич сказав, що штрафного, з якого забивала Зоря, не було. Яка ваша думка з цього приводу? Чи був фол на Будківському?
	- Намальований штрафний, однозначно, висмоктаний із пальця. Будківський навалився сам. Такі штрафні давати - це взагалі, щось незрозуміле. Звичайно, я не хочу образити Тотовицького, він класний гол забив. Але Абдула висмоктав цей штрафний з пальця.
	
	- А до Абдули підходили гравці після гри ще до того, як Зозуля вибіг на поле? Можливо, він щось говорив з цього приводу?
	- Ну, а що вже після гри говорити. Було б добре, якби арбітри, як і тренери, після ігор давали прес-конференції, пояснювали власні рішення для всіх. Але Колліна огородив їх так, що до них не підступитися. Загалом, рахунок на табло. Я вітаю Зорю із виходом у фінал. Вони заслужили, билися до кінця. Ми повинні були реалізовувати всі моменти в першому матчі, але цього не зробили. Зоря забила неймовірним ударом переможний гол.
	
	- Тепер про Зозулю. Ви говорили ж з ним точно, навіщо він біг на поле? Чого прагнув досягнути цим?
	- Сталося те, що сталося. Ми з ним спілкувалися і він дуже шкодує про те, що зробив. Йому прикро. Його захлиснули емоції. Якби він міг, то точно такого б не зробив. Йому просто хотілося, щоб за 12 років команда вийшла у фінал. Бо ніхто не знає, в якому складі буде команда у наступному сезоні.
	
	- А як у збірній тепер, конфлікти ці...?
	- От був конфлікт у матчі Шахтар - Динамо, тепер тут. Але ми будемо від цього абстрагуватися, попереду Євро, ми їдемо в збірну. Дитячого садочку не буде, ми всі будемо мужиками. Хочу звернутися до вболівальників, щоб вони розуміли, що і Зозуля шкодує, і в збірній все буде добре. Щоб не переживали, бо ми будемо разом всі битися за Україну на Євро-2016.
	
	- Є інформація, що у збірній певні футболісти вже давно не розмовляють. Ярмоленко і Ракицький, наприклад. Правда?
	- Такого немає. Звичайно, зараз ось така ситуація неприємна з цими конфліктами. В мене також бувало, що хтось був неприємний, але коли виходимо на поле, то все відходить на другий план. Ми бємося за результат, один за одного, за власну команду. Поза полем може бути одне, але на полі є команда, в якій кожен виконує свою роботу для досягнення результату. Звичайно, в кожного своя родина, власні інтереси. А от коли на поле виходиш, маєш свою роботу виконувати. Тому з цим також все буде добре.
	
	- Кажуть, що вами цікавиться Динамо. Правда?
	- Найголовніше зараз - збірна України. Потрібно думати про Євро-2016. А там, як Бог дасть, так і буде. Не будемо зараз про це говорити.
	
