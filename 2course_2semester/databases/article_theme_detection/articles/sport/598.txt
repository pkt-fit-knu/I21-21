
	Вдруге поспіль Олег Герасимюк грав на позиції правого захисника, тому забити Говерлі сьогодні нагоди мав менше звичайного. Хавбек хрестоносців прокоментував клубній прес-службі першу і останню в цьому році перемогу Волині в гостьовому матчі (4:1).
	
	- Особливого налаштування на цей матч не було, готувалися, як до звичайного календарного матчу, - розповідає Герасимюк. - Я не відчував щось особливого в ігровому плані. Хотів забити, звісно, але оскільки грав правого захисника, то завдання інші мав на полі. Команда виграла і показала хорошу гру. Це передусім радує мене.
	
	- В другому таймі здалося, що всі футболісти Волині дуже хотіли забити в цьому останньому матчі...
	- Так, і через це трохи нервували, бо мазали з хороших позицій. фактично все залетіло у першій половині матчу. Суперник дозволяв грати і забивати. Можливо, всі хотіли записати своє прізвище в історію клубу, адже це був останній матч.
	
	- Ти певний час не був в Ужгороді, як би оцінив тамтешню футбольну ситуацію? Яка вона порівняно з Луцьком?
	- У Луцьку мене все влаштовує. А про Говерлу не хочу навіть говорити, ця тема закрита.
	
	- Олеже, що далі? Які плани твої особисті і команди?
	- На жаль, не все від мене чи від хлопців залежить. Будемо підтримувати належну форму до і після відпустки, а далі - час покаже.
	
